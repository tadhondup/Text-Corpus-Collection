http://bo.jetsongkhapa.org/choga/choskayong/2014-09-26/375.html
དམ་ཅན་ཆོས་རྒྱལ་ནི་དགེ་ལུགས་པའི་སྲུང་མ་གཙོ་བོའི་གྲས་ཡིན་ལ། སྐྱེས་བུ་ཆུང་ངུའི་ཆོས་སྐྱོང་དགེ་སྡིག་ཤན་འབྱེད་ལས་འབྲས་ཀྱི་སྲུང་མ་ཁྱད་པར་ཅན་ཞིག་ཡིན། འདི་དང་ཕྱོགས་སྐྱོང་བཅུའི་གྲས་ཀྱི་གཤིན་རྗེ་དང་། སྡེ་དཔོན་སུམ་ཅུའི་ནང་ཚན་འཆི་བདག ཐུབ་པ་རིགས་དྲུག་གི་ནང་ཚན་དམ་ཅན་ཆོས་རྒྱལ་རྣམས་ངོ་བོ་གཅིག་པར་གསུངས།
        དམ་ཅན་ཆོས་རྒྱལ་འདི་ཕྱི་སྒྲུབ་མ་ཧེའི་གདོང་ཅན། འདི་ལ་འཁོར་གཤིན་རྗེ་ཕོ་བརྒྱད་མོ་བརྒྱད། ནང་སྒྲུབ་སྲིན་པོའི་གདོང་ཅན། འདི་ལ་འཁོར་ཞི་རྒྱས་དབང་དྲག་གི་གཤིན་རྗེ་བཞི་ཡོད་པའི་ནུབ་ཀྱི་དབང་གི་གཤིན་རྗེ་དང་ཆོས་གསང་སྒྲུབ་དང་དོན་གཅིག བྱང་གི་དྲག་པོའི་གཤིན་རྗེ་དང་ཆོས་རྒྱལ་ཕྱི་སྒྲུབ་གཉིས་དོན་གཅིག དམྱལ་བའི་གནས་ཀྱི་དགེ་སྡིག་ཤན་འབྱེད་གཤིན་རྗེ་ཆོས་དང་དོན་གཅིག་ཡིན། ཡང་གསང་དཔལ་མགོན་དུག་རི་ནག་པོ་ཕྱག་བཞི་པ།དེ་ཡི་ཡུམ་དུས་མཚན་མ་དང་། ཙ་མུཎ་ཏྲི་གཉིས་བཅས་པའི་འཁོར་ཚོགས་སོགས་འདི་ཉིད་སྐྱོ་ལུགས་ལ་བཅོམ་ལྡན་དེ་ཉིད་འཇམ་དཔལ་ཤིན་ཏུ་ཁྲོས་པའི་འཇིགས་བྱེད་ཆེན་པོའི་སྐུར་སྤྲུལ་ནས། འཛམ་གླིང་གི་ལྷོ་ཕྱོགས་རིམ་པ་བདུན་གྱི་ས་འོག་ཏུ་གཤིན་རྗེ་གྲོང་ཁྱེར་ཆེན་པོ་མཆིས་པའི་གནས་སུ་བྱོན་ཏེ་དྲག་འདུལ་མཛད་པས། གཤིན་རྗེ་གཙོ་འཁོར་རྣམས་ཀྱིས་སྲོག་སྙིང་ཕུལ་ནས་དམ་ལ་བཏགས། ཇི་སྲིད་བསྐལ་བ་མ་སྟོངས་ཀྱི་བར་དུ་སངས་རྒྱས་ཀྱི་བསྟན་པ་བསྲུང་བར་ཁས་འཆེས་པར་བཤད།