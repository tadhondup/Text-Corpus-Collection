http://bo.jetsongkhapa.org/choga/chosbyod/2015-02-13/1134.html
མགོན་ཁྱོད་བརྗོད་དུ་མེད་པའི་བསྐལ་པ་ནས། །རྟག་བརྟན་ཞི་བ་ཆོས་ཀྱི་སྐུ་བརྙེས་ཀྱང༌། །སྲིད་མཚོར་ཉེན་པའི་འགྲོ་རྣམས་བསྒྲལ་བའི་སླད། །བྱང་ཆུབ་སྤྱོད་པའི་གར་གྱིས་རོལ་བར་མཛད། །བྱ་བ་ཕྲག་བརྒྱའི་དགའ་ལྡན་གནས་རྣམས་སུ། །དམ་པ་ཏོག་དཀར་སྒྱུ་འཕྲུལ་དྲ་བ་ཡིས། །ཅིག་ཅར་རྣམ་རོལ་སྐལ་བཟང་བཅུད་ལྡན་ཚོགས། །ཐེག་མཆོག་བདུད་རྩིས་ཚིམ་མཛད་ཁྱོད་ཕྱག་འཚལ། །འདུལ་བའི་དུས་དང་རིགས་དང་གླིང་སོགས་ལ། །གཟིགས་ནས་ས་གསུམ་འོད་ཀྱིས་སྣང་མཛད་ཅིང༌། །སྤྲིན་དཀར་གཡོ་འདྲའི་སོ་གཉིས་ལྟར་གཤེགས་ཏེ། །ལྷ་མོ་སྒྱུ་འཕྲུལ་ལྷུམ་ཞུགས་ཁྱོད་ཕྱག་འཚལ། །ཟླ་བའི་གྲངས་རྫོགས་ལུམྦི་ནི་ཡི་ཚལ། །སུམ་རྩེན་སྐྱེད་ཚལ་མཆོག་ལ་འགྲན་པ་དེར། །སྤྲིན་རུམ་ནས་ཐོན་རྒྱུ་སྐར་བདག་པོ་བཞིན། །གནོད་མེད་བདེ་བར་བལྟམས་ལ་ཕྱག་འཚལ་ལོ། །གསེར་གྱི་མངལ་དང་མིག་སྟོང་ལྡན་པ་ཡིས། །ཁྱོད་སྐུ་རབ་བསྟེན་བདུད་རྩིའི་ཆུས་བཀྲུས་ཤིང༌། །ཞབས་ཀྱི་རྡུལ་ཕྲེང་བཀོད་པས་ནོར་ལྡན་མ། །འདབ་བརྒྱའི་ཕྲེང་བས་མཛེས་མཛད་ཁྱོད་ཕྱག་འཚལ། །ཡི་གེ་རྩིས་དང་སྒྱུ་རྩལ་རིག་ཀུན་ལ། །འཇིག་རྟེན་གསུམ་གྱི་དྲེགས་ལྡན་ཐམས་ཅད་ཀྱིས། །ཁྱོད་ཀྱི་རྡུལ་ལའང་འགྲན་པར་མ་བཟོད་ནས། །ཟླ་བྲལ་སྐྱེས་བུར་བསྔགས་ལ་ཕྱག་འཚལ་ལོ། །འདམ་ལས་སྐྱེས་པ་འདམ་གྱིས་མ་གོས་བཞིན། །ཆགས་སོགས་དྲི་མ་མཐའ་དག་རྒྱང་བསྲིངས་ནས། །ལྷ་མོ་ལྟར་མཛེས་བཙུན་མོའི་འཁོར་དང་བཅས། །རྒྱལ་སྲིད་སྐྱོང་བའི་ཚུལ་མཛད་ཁྱོད་ཕྱག་འཚལ། །རིན་ཆེན་བདུན་ལྡན་འཁོར་ལོས་སྒྱུར་བའི་དཔལ། །སྦྲུལ་གདུག་ཆགས་པའི་ཚང་ཆིང་ལྟར་དགོངས་ཏེ། །འཆི་མེད་མཁའ་ལ་གཤེགས་ནས་ངུར་སྨྲིག་གི །རྒྱལ་མཚན་ལྷ་དང་བཅས་པའི་དཔལ་དུ་བཞེས། །ལུས་ཀྱི་གདུང་བའི་དཀའ་ཐུབ་དྲག་པོ་དང༌། །འཇིག་རྟེན་ལམ་གྱིས་གྲོལ་བའི་སྐབས་མེད་པར། །གཟིགས་ནས་རྒྱལ་བ་རྣམས་ཀྱིས་བསྟེན་པའི་གནས། ། བྱང་ཆུབ་སྙིང་པོར་གཤེགས་གྱུར་ཁྱོད་ཕྱག་འཚལ། །དེ་ཚེ་མེ་ཏོག་མདའ་ཅན་དཔུང་གི་སྡེས། །མགོན་པོ་ཁྱོད་ལ་ལན་མང་མཐོ་བ་ཅམས་ཀྱང༌། །ཕམ་པར་མ་ནུས་བདུད་ལས་རྒྱལ་བའི་སྒྲ། །འོག་མིན་གཙང་མའི་གནས་ནའང་ཅ་ཅོར་གྱུར། །འགྲོ་བ་ཀུན་ལ་བུ་གཅིག་ལྟར་བརྩེ་ཡང༌། །བྱང་ཆུབ་གོ་འཕང་ཕྱག་གིས་བསྙོད་མི་ནུས། །དེ་སླད་བརྒྱད་ཁྲི་བཞི་སྟོང་ཆོས་ཀྱི་སྒྲ། །སྲིད་པ་གསུམ་དུ་བསྒྲགས་པ་སྐལ་པ་བཟང༌། །སྐྱེ་འཆི་སྤངས་པ་རྡོ་རྗེའི་སྐུ་བརྙེས་ཀྱང༌། །ཐབས་ལ་མཁས་པས་མྱ་ངན་འདའ་བ་དང༌། །སྐུ་གདུང་རིང་བསྲེལ་མང་སྤྲུལ་འགྲོ་འདི་ཡི། །བསོད་ནམས་ཞིང་དུ་མཛད་ལ་ཕྱག་འཚལ་ལོ། །ཞིང་འདིར་ཆོས་ཀྱི་དབྱིངས་སུ་སྙོམས་ཞུགས་ཀྱང༌། །ནམ་མཁའི་མཐའ་ཁྱབ་འཇིག་རྟེན་ཁམས་རྣམས་སུ། །མ་ལུས་ཞིང་གི་རྡུལ་མཉམ་སྤྲུལ་པ་ཡིས། །རྣམ་རོལ་འགྲོ་བའི་བླ་མར་གུས་ཕྱག་འཚལ། །དེ་ལྟར་རྒྱལ་བའི་མཛད་པ་རྒྱ་མཚོ་ལས། །ཆུ་ཐིགས་ཙམ་ཞིག་སྤོབས་པའི་རྔ་ཡབ་རྩེས། །བླངས་པས་འགྲོ་རྣམས་འཁོར་བའི་སྡུག་བསྔལ་དང༌། །བྲལ་ནས་རྒྱལ་བའི་གོ་འཕང་ཐོབ་པར་ཤོག །ཅེས་པ་འདི་ནི་ཆོས་སྨ་བའི་བཙུན་པ་དགེ་འདུན་རྒྱ་མཆོ་དཔལ་བཟང་པོས་པིར་ཐིགས་དབང་པོ་སྤྲུལ་སྐུ་རྣམ་པར་གྲོལ་བའི་སྡེས་བསྐུལ་བའི་ངོར་ཕོ་བྲང་ཆེན་པོ་འཆི་མེད་བཀོད་པར་སྦྱར་བའོ།། །།