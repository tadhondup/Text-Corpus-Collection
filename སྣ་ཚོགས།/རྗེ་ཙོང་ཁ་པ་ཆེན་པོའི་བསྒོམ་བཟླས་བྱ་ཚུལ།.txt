http://bo.jetsongkhapa.org/choga/mtsmsnyn/2015-02-13/1128.html
༄༅། །ན་མ་སུ་མ་ཏི་ཀཱིརྟི་ཤྲི་བྷ་དྲཱ་ཡ། །ཐུགས་རྗེའི་བྱིན་རླབས་ཆུ་འཛིན་འཁྲིགས་པ་ལས། །འདོད་རྒུའི་དངོས་གྲུབ་ཆར་དུ་སྙིལ་མཛད་པ། །འཇམ་དབྱངས་བླ་མའི་ཞབས་ལ་གུས་བཏུད་ནས། །གང་དེའི་བསྒོམ་བཟླས་ཉམས་སུ་ལེན་ཚུལ་བྲི། །དེ་ཡང་གནས་ཁང་བྱི་དོར་བྱས་ལ་རྗེའི་སྐུ་གསུང་ཐུགས་ཀྱི་རྟེན་དགྲམ། དེའི་མདུན་དུ་དཀར་གཏོར་ཟླུམ་པོ་པད་འདབ་བཞིས་བསྐོར་བ་དང༌། བདག་མདུན་གྱི་མཆོད་པ་འབུལ་ཡུལ་གྱི་གཡས་ནས་བརྩམས་པའི་ཆུ་གཉིས་སྔོན་དུ་འགྲོ་བའི་ཉེར་སྤྱོད་རོལ་མོ་སོགས་གཤམ། རང་ཉིད་སྟན་བདེ་བ་ལ་དགེ་སེམས་ཀྱིས་འཁོད་ནས། བླ་མ་ལ་སྐྱབས་སུ་མཆིའོ། །སངས་རྒྱས་ལ་སྐྱབས་སུ་མཆིའོ། །ཆོས་ལ་སྐྱབས་སུ་མཆིའོ། །དགེ་འདུན་ལ་སྐྱབས་སུ་མཆིའོ། །ཞེས་སྐྱབས་འགྲོ་ལན་གསུམ་དང༌། སེམས་ཅན་གྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་བསྒོམ་བཟླས་ཟབ་མོ་ཉམས་སུ་བླང་བར་བྱའོ། །ཞེས་སེམས་བསྐྱེད་ལན་གསུམ་བྱ། རང་སྐད་ཅིག་གིས་རྗེ་བླ་མར་གསལ་བའི་ཐུགས་ཀའི་དྷཱིཿཡིག་གི་འོད་ཟེར་གྱིས་བླ་མ་དང་གཉིས་སུ་མེད་པའི་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། ན་མོ་གུ་རུ་བྷྱཿ ན་མསྶུ་མ་ཏི་ཀཱིརྟི་ས་པ་རི་ཝཱ་ར་བྷྱཿ ཞེས་ཕྱག་བྱ། ཨོཾ་གུ་རུ་སུ་མ་ཏི་ཀཱིརྟི་ས་པ་རི་ཝཱ་ར་ཨརྒྷཾཾ་པྲ་ཏཱི་ཙྪ་ཡེ་སྭཱཧཱ། པདྱཾ་པྲ་ཏཱི་ཙྪ་ཡེ་སྭཱཧཱ། བཛྲ་པུཥྤེ། ནས། ཤཔྟ་ཨཱཿཧཱུཾ་གིས་བར་གྱིས་མཆོད། དཀོན་མཆོག་གསུམ་ལ་བདག་སྐྱབས་མཆི། །ནས། སངས་རྒྱས་བྱང་ཆུབ་ཡིད་ཀྱིས་གཟུང༌། །ཞེས་པའི་བར་ལན་གསུམ་གྱིས་རྒྱུན་བཤགས་བྱ། སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིག །སྡུག་བསྔལ་དང་བྲལ་བར་གྱུར་ཅིག །བདེ་བ་དང་མི་འབྲལ་བར་གྱུར་ཅིག །བཏང་སྙོམས་ལ་གནས་པར་གྱུར་ཅིག །ཅེས་ཚད་མེད་བཞི་བསྒོམ་ལ། ཚོགས་ཞིང་རྣམས་འོད་དམར་སེར་གྱི་རྣམ་པར་རང་གི་སྨིན་མཚམས་སུ་ཐིམ་པར་གྱུར། ཨོཾ་ཤཱུ་ནྱ་ཏས་རང་ཉིད་སྟོང་པར་སྦྱངས། སྟོང་པའི་ངང་ལས་རང་གི་གོ་སར་སེངྒེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲིའི་སྟེང་དུ་བཾ་ལས་པདྨ་དང༌། །ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་དྷཱིཿཡིག་དམར་སེར་རིང་ཆ་ཚེག་དྲག་དང་བཅས་པ་ལས་རལ་གྲི་དྷཱིཿཡིག་གིས་མཚན་པ། དེ་ལས་འོད་ཟེར་འཕྲོས་དོན་གཉིས་བྱས། འདུས་ཡོངས་སུ་གྱུར་པ་ལས། རང་ཉིད་རྒྱལ་བ་ཀུན་གྱི་ངོ་བོ་ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་སྐུ་མདོག་དཀར་གསལ་ཞལ་གཅིག་ཕྱག་གཉིས་པ། སྐུ་ལ་ཆོས་གོས་ངུར་སྨྲིག་གི་མདོག་ཅན་གསུམ་མཛེས་པར་གསོལ་ཞིང༌། དབུ་ལ་གསེར་གྱི་མདོག་ཅན་གྱི་པན་ཞྭ་སྣེ་རིང་གསོལ་བ། ཞལ་གྱི་དཀྱིལ་འཁོར་ལྷག་པར་འཛུམ་ཞིང་ཟླ་བའི་དཀྱིལ་འཁོར་ཉ་ཡོངས་སུ་གང་བ་ལྟ་བུ། ཕྱག་གཉིས་ཐུགས་ཀར་ཆོས་འཁོར་གྱི་ཕྱག་རྒྱ་མཛད་པའི་མཐེབ་མཛུབ་ཀྱིས་ཨུཏྤལའི་ཡུ་བ་གཟུང་བའི་མེ་ཏོག་སྙན་གཡས་གཡོན་གྱི་ཐད་དུ་ཁ་ཕྱེ་བའི་གཡས་ཀྱི་སྟེང་དུ་ཤེས་རབ་ཀྱི་རལ་གྲི་དང༌། གཡོན་གྱི་སྟེང་དུ་ཤེར་ཕྱིན་གྱི་གླེགས་བམ་བསྣམས་པ། མཚན་དཔེས་མཛེས་ཤིང་དྭངས་གསལ་འོད་ཀྱི་རང་བཞིན་ཅན། སྐུ་ལས་སྐྱེས་པའི་འོད་ཀྱི་ཕུང་པོའི་དཀྱིལ་ན་ཞབས་གཉིས་རྡོ་རྗེ་སྐྱིལ་ཀྲུང་གིས་བཞུགས་པའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་དྷཱིཿདམར་སེར་ཧཱུཾ་སྔོན་པོས་མཚན་པ། ཐུགས་ཀའི་ཧཱུཾ་ལས་འོད་ཟེར་འཕྲོས་པས་དགའ་ལྡན་ཆོས་ཀྱི་ཕོ་བྲང་ནས་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་སྤྱན་དྲངས། ཛཿཧཱུཾ་བཾ་ཧོཿརང་དང་གཉིས་སུ་མེད་པར་གྱུར། བདག་བསྐྱེད་ཀྱི་མཆོད་པ་རྣམས། ཨོཾ་བཛྲ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་མཆོད་པ་རྣམས་ཕུལ་དུ་བྱུང་བའི་ལྷ་རྫས་སུ་གྱུར། ཨོཾ་ཨཱཿཧཱུཾ། ལན་གསུམ། ཨོཾ་གུ་རུ་སུ་མ་ཏི་ཀཱིརྟི་ཨརྒྷཾ་ནས་ཤཔྟ་ཨཱཿཧཱུཾ་གི་བར་གྱིས་མཆོད། རྣམ་དག་གངས་རིའི་འཕྲེང་བས་ཡོངས་བསྐོར་བའི། །ཕྱོགས་འདིར་བདག་ཅག་མགོན་མེད་རྣམས་ཀྱི་མགོན། །བློ་དམན་བསམ་པའི་ངོ་དང་འཚམས་པའི་སྐུ། །སྟོན་མཛད་བླ་མ་མཆོག་ལ་བདག་ཕྱག་འཚལ། །ཞེས་བསྟོད། རང་གི་ཐུགས་ཀར་ཟླ་བའི་དཀྱིལ་འཁོར་གྱི་དབུས་སུ་དྷཱིཿཡིག་གི་མཐར་དམིགས་བརྩེ་མའི་འཕྲེང་བས་བསྐོར་བ་ལས་འོད་ཟེར་འཕྲོས། རྒྱལ་བ་སྲས་དང་བཅས་པ་མཆོད། སེམས་ཅན་ཐམས་ཅད་རྗེ་བླ་མའི་གོ་འཕང་ལ་བཀོད། དེ་རྣམས་ཀྱི་བྱིན་རླབས་ནུས་མཐུ་ཐམས་ཅད་རྗེ་བླ་མའི་སྐུ་དང༌། གསུང་དམིགས་བརྩེ་མ་དང༌། ཐུགས་ཕྱག་མཚན་དང༌། བདུད་རྩི་འོད་ཟེར་སོགས་ཀྱི་རྣམ་པར་བསྡུས་ཏེ་ས་བོན་དམིགས་བརྩེ་མ་དང་བཅས་པ་ལ་ཐིམ་པས། བདག་ཉིད་རྒྱལ་བ་ཀུན་གྱི་མཁྱེན་བརྩེ་ནུས་གསུམ་གཅིག་ཏུ་བསྡུས་པའི་ངོ་བོར་གྱུར་པར་བསམ་ལ། དམིགས་མེད་བརྩེ་བའི་གཏེར་ཆེན་སྤྱན་རས་གཟིགས། །དྲི་མེད་མཁྱེན་པའི་དབང་པོ་འཇམ་པའི་དབྱངས། །བདུད་དཔུང་མ་ལུས་འཇོམས་མཛད་གསང་བའི་བདག །གངས་ཅན་མཁས་པའི་གཙུག་རྒྱན་ཙོང་ཁ་པ། །བློ་བཟང་གྲགས་པའི་ཞབས་ལ་གསོལ་བ་འདེབས། །ཞེས་བཟླ་བ་ནི་སྤྱིའི་དམིགས་པ་ཙམ་དང༌། ས་བོན་སྔགས་འཕྲེང་འོད་ཟེར་དཀར་པོ་འཕྲོ་བ་ལས་ལྷ་མོ་དཀར་མོ་བདུད་རྩི་དཀར་པོས་གང་བའི་བུམ་པ་ཐོགས་པ་སྤྲོས་པས་དྷཱིཿཡིག་གི་མདུན་དུ་ཟླ་བ་དཀར་པོ་ལ་གནས་པའི་བསྒྲུབ་བྱ་ལ་ཁྲུས་བྱས་པས་ནད་གདོན་སྡིག་སྒྲིབ་ཐམས་ཅད་དག་ནས་ལུས་ཤེལ་གོང་ཕྱིས་པ་ལྟར་གྱུར་པར་བསམ་པ་ནི་ཞི་བ་དང༌། གཞན་སྔར་ལྟར་ལ་འོད་ཟེར་ལྷ་མོ་བདུད་རྩི་བུམ་པ་རྣམས་སེར་པོ། ཟླ་གདན་སེར་པོ་ལ་གནས་པའི་བསྒྲུབ་བྱ་ལ་ཁྲུས་བྱས་པས་ལུས་ཀྱི་ནང་བདུད་རྩི་སེར་པོས་གང་བས་ཚེ་བསོད་ཤེས་རབ་སོགས་རྒྱས་པར་བསམ་པ་ནི་རྒྱས་པ་དང༌། ས་བོན་སྔགས་འཕྲེང་འོད་ཟེར་དམར་པོ་འཕྲོ་བ་ལས་ལྷ་མོ་དམར་མོ་ལྕགས་ཀྱུ་དང་ཞགས་པ་ཐོགས་པ་སྤྲོས་པས་དབང་དུ་བྱ་རྒྱུའི་མགྲིན་པ་ནས་ཞགས་པས་བཅིངས། ཕོའི་སྙིང་ག་དང་མོའི་སྐྱེ་གནས་ནས་ལྕགས་ཀྱུས་བཟུང་སྟེ་བཀུག་ནས་རང་དང་སྦྱིན་བདག་གི་རྐང་པའི་དྲུང་དུ་དྲན་པ་ཉམས་ཤིང་འགྱེལ་ཏེ་དབང་དུ་འདུས་པར་བསམ་པ་ནི་དབང་དང༌། ས་བོན་སྔགས་འཕྲེང་འོད་ཟེར་ནག་པོ་འཕྲོ་བ་ལས་མཚོན་ཆ་སྣ་ཚོགས་པ་ཐོགས་ཤིང་སྐུ་ལས་མེ་དཔུང་འབར་བ། ཞལ་ནས་འཇིགས་པའི་ང་རོ་དུ་མ་སྒྲོག་པའི་ཁྲོ་བོ་དཔག་ཏུ་མེད་པ་སྤྲོས་པས་གནོད་བྱེད་དགྲ་བགེགས་ཐམས་ཅད་ཚར་བཅད་པར་བསམ་པ་ནི་དྲག་པོ་སྟེ་གཞན་ཡང་གང་ལ་གང་དགོས་ཀྱི་དམིགས་པའི་བསྒྱུར་ཚུལ་ཤེས་པར་བྱ་ཞིང་བསྙེན་ཚད་ནི་འབུམ་ཕྲག་གཅིག་དང་གསུམ་ལ་སོགས་པའོ། །དེ་ནས་མདུན་བསྐྱེད་ཀྱི་མཆོད་པ་སྔར་བཞིན་བྱིན་གྱིས་བརླབས་ལ། གཏོར་མ། ཨ་མྲྀ་ཏས་བསངས། སྭབྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ལས་གཏོར་མ་ཕུལ་དུ་བྱུང་བའི་ལྷ་རྫས་སུ་གྱུར། ཨོཾ་ཨཱཿཧཱུཾ། ལན་གསུམ་གྱིས་བྱིན་གྱིས་བརླབས། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་ལ་སངས་རྒྱས་དང་བྱང་ཆུབ་སེམས་པའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། ལྗགས་འོད་ཟེར་གྱི་སྦུ་གུས་གཏོར་མའི་བཅུད་དྲངས་ཏེ་གསོལ་བར་གྱུར། ཨོཾ་གུ་རུ་སུ་མ་ཏི་ཀཱིརྟི་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ལན་གསུམ་གྱིས་ཕུལ། སྔར་ལྟར་མཆོད་ཅིང་བསྟོད་ལ། ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་ལྷ་ཚོགས་རྣམས་ཀྱིས་བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཞི་ཞིང་མཐུན་རྐྱེན་ལེགས་ཚོགས་ཐམས་ཅད་ཡིད་བཞིན་དུ་འགྲུབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་གདབ། ཨོཾ་བཛྲ་སཏྭ་ཨཱཿ ལན་གསུམ། མ་རྙེད་ཡོངས་སུ་མ་ཤེས་དང༌། །ཞེས་སོགས་ཀྱིས་བཟོད་པར་གསོལ། ཨོཾ་བཛྲ་ས་མ་ཡ་ཛཿ གཏོར་མགྲོན་གྱི་ལྷ་ཚོགས་རྣམས་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་ལ་ཐིམ། དེ་ཉིད་མཐེབ་སོར་ཙམ་དུ་གྱུར་བ་རང་གི་ཚངས་བུག་ནས་དབུ་མའི་ལམ་བརྒྱུད་དེ་སྙིང་པདྨ་འདབ་བརྒྱད་ཀྱི་ལྟེ་བར་ཟླ་གདན་ལ་བཞུགས། པད་འདབ་ཁ་ཟུམ་པའི་ནང་འོད་ཟེར་ལྔའི་ཞལ་ཞལ་དང༌། ཕྱི་དམིགས་བརྩེ་མའི་འཕྲེང་བས་བཅིངས་ནས་བརྟན་པར་གྱུར། ཅེས་བསམ་ལ། དགེ་བ་འདི་ཡིས་མྱུར་དུ་བདག །བློ་བཟང་གྲགས་པ་འགྲུབ་གྱུར་ནས། །ཞེས་སོགས་དང༌། དེང་ནས་སྐྱེ་ཞིང་སྐྱེ་བ་ཐམས་ཅད་དུ། །རྗེ་བཙུན་བླ་མ་བློ་བཟང་གྲགས་པ་དང༌། །མི་འབྲལ་རྒྱལ་བའི་ཆོས་ཚུལ་ཀུན་བཟུངས་ནས། །བསྟན་དང་འགྲོ་བའི་དོན་ཆེན་ལྷུར་ལེན་ཤོག །ཅེས་དང༌། སྡེ་སྣོད་གསུམ་དང་རྒྱུད་སྡེ་རྣམ་པ་བཞི། །ཞེས་སོགས་ཀྱིས་བསྔོ་སྨོན་ཤིས་བརྗོད་རྣམས་བྱའོ། །
སྨྲས་པ། མཁྱེན་བརྩེ་ནུས་པའི་བདག་ཉིད་རིགས་གསུམ་མགོན། གཅིག་བསྡུས་ཆོས་ཀྱི་རྒྱལ་པོ་ཙོང་ཁ་པ། །འདི་ཉིད་ཁོ་ན་སྙིགས་དུས་བསྟན་འགྲོ་ཡི། །བསླུ་མེད་སྐྱབས་ཀྱི་དམ་པ་གཅིག་ཏུ་ངེས། །ཚུལ་དེ་རྨོངས་པའི་འགྲོ་ལ་འདོམས་པའི་ཕྱིར། །སྣང་བ་མཐའ་ཡས་བསྟན་པའི་ཉི་མ་ཡིས། །རྗེ་འདི་ལྷག་པའི་ལྷ་ཡི་རྩེར་བཞེས་ཏེ། །སྐུ་ཡི་བཀོད་པ་མི་འདྲ་གསར་དུ་མཛད། །དེ་ལྟ་ན་ཡང་རྟོག་དཔྱོད་དང་བྲལ་བའི། །མི་མཁས་མཁས་རློམ་བཏུང་བས་མྱོས་པ་འགའ། །བསྟན་འགྲོའི་གེགས་ཆེན་ཞི་བའི་ཐབས་ཀྱི་ཚུལ། །གཞན་དང་གཞན་གྱི་ང་རོ་ཆེར་སྒྲོག་མོད། །མཁས་དང་གྲུབ་པ་གཞན་གྱི་བསྟན་པའི་སྲོལ། །སྤྲིན་པར་ཉི་མ་འདྲ་དབུས་ཞྭ་སེར་བསྟན། །རྒྱལ་མཚན་ཏོག་ལྟར་མཐོ་བ་རྗེ་འདི་ཡི། །མཁྱེན་བརྩེ་ནུས་པའི་མཐུ་ལས་གཞན་དུ་ཅི། །དེ་ཕྱིར་རྨད་བྱུང་ལམ་འདིར་ལུས་ངག་གིས། །འབད་ལས་ཐོབ་པའི་རླབས་ཆེན་དགེ་ཚོགས་མཐུས། །ཡིད་ཅན་ཀུན་གྱི་མཚུངས་མེད་བློ་བཟང་གྲགས། །བསླུ་མེད་སྐྱབས་ཀྱི་མཆོག་ཏུ་ངེས་རྙེད་ཤོག །ཅེས་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་བསྒོམ་བཟླས་བྱ་ཚུལ་དངོས་གྲུབ་གྲུ་ཆར་གཡོ་བའི་སྤྲིན་ཕུང་ཞེས་བྱ་བ་འདི་ཡང༌། རྗེ་འདི་ལ་མི་ཕྱེད་པའི་དད་པ་བླ་མའི་དྲིན་ལས་རྙེད་པའི་བཙུན་པ་དབྱངས་ཅན་གྲུབ་པའི་རྡོ་རྗེས་རང་གཞན་ལ་ཕན་དུ་རེ་བའི་བསམ་པས་ཉམས་སུ་བླང་བདེ་བར་ཞི་བའི་ལོ་ཟིན་བྲིས་སུ་བགྱིས་པ། སླར་ཡང་མཚར་པའི་ཕྱག་མཛོད་ཡེ་ཤེས་རྒྱལ་མཚན་ལགས་ཀྱི་ཉམས་བཞེས་སུ་འདི་ལྟ་བུ་ཞིག་དགོས་ཚུལ་ལྟར། རྣམ་བྱུང་གི་མགོ་ཟླའི་དཀར་ཕྱོགས་སྟོང་པ་དང་པོའི་ཉིན་ཞུས་དག་དང་གསར་སྣོན་ཕྲན་བུ་བཅས་བགྱིས་པ་དགེ་ལེགས་འཕེལ། །