སྒྲུབ་བརྒྱུད་ཆུ་བོའི་གཞུང་ལྟར་རྒྱུན་མ་ཆད་པ།

གསུམ་པ།  སྒྲུབ་བརྒྱུད་ཆུ་བོའི་གཞུང་ལྟར་རྒྱུན་མ་ཆད་པའི་ཆེ་བ།

གསུམ་པ།   སྒྲུབ་བརྒྱུད་ཆུ་བོའི་གཞུང་ལྟར་རྒྱུན་མ་ཆད་ཅིང་དར་བའི་གཟི་བརྗིད་དཔལ་དང་ལྡན་པའི་ཡོན་ཏན་ནི།   ཁ་བ་ཅན་འདི་ན་སྔོན་སྒྲུབ་གནས་བསམ་གྱིས་མི་ཁྱབ་པ་བྱོན་ཞིང༌།   ད་ལྟར་ཡང་སྒྲུབ་གྲྭ་མང་དུ་ཡོད་མོད་ཀྱི། སྒྲུབ་གྲྭ་འདི་དང་པོར་ཚུགས་པ་དང་དུས་མཉམ་པའི་སྒྲུབ་གྲྭ་བཤད་གྲྭ་རྣམས་སྨོས་ཀྱང་ཅི་དགོས།    འདི་དག་ལས་ཆེས་འཕྱི་བ་དུས་ཕྱིས་བཏབ་པ་རྣམས་ཀྱང༌།   འགའ་ཞིག་ནི་རྩ་བ་ནས་སྟོངས།   འགའ་ཞིག་ནི་གྲོང་ཡུལ་དང་སེར་ཁྱིམ་དུ་སོང༌།   ཁ་ཅིག་སྔོན་གྱི་ཤུལ་དུ་ད་ལྟ་སྒྲུབ་གྲྭ་ཡོད་པ་འང་འདུག་མོད་ཀྱི།   བར་སྐབས་སུ་སྟོངས་པའི་ཤུལ་ལ་གསར་འདེབས་བྱས་པ་དང༌།   ཁ་ཅིག་སེར་ཁྱིམ་གྱི་ས་ནས་གཙང་མའི་གྲྭ་གསར་དུ་ཕྱེ་བ་དང༌།   བར་སྐབས་སུ་སེར་ཁྱིམ་དུ་སོང་བ་རྣམས་ཕུད་ནས།   དེའི་ཤུལ་དུ་གྲྭ་ཚང་ངམ་སྒྲུབ་གྲྭ་གསར་འཛུག་བྱས་པ་ཁོ་ན་ཡིན་གྱི།   ལོ་སུམ་བརྒྱ་བཞི་བརྒྱ་ཙམ་དུ་གང་སྟོངས་དང་སེར་ཁྱིམ་ལ་སོགས་པས་བར་མ་ཆོད་པར།   བླ་བརྒྱུད་ཆོས་བརྒྱུད་གཅིག་ཅིང༌།   ཉམས་ལེན་གྱི་རྒྱུན་གཅིག་པའི་སྒྲུབ་བརྒྱུད་བར་མ་ཆད་པར་དར་བ་ནི།  བོད་གངས་རིའི་ཁྲོད་ན་སྒྲུབ་གནས་དམ་པ་འདི་ཁོ་ན་ལས་གཞན་མེད།
 གནས་འདིར་ནི་མ་ཅིག་རི་མ་ནས་གཟུང་སྟེ།   དེང་སང་གི་བར་དུ་སྒྲུབ་གྲྭ་རྒྱུན་མ་ཆད་པའི་དབང་དུ་བྱས་ནས།   ལོ་ལྔ་བརྒྱ་ཙམ་སོང་ཞིང༌།   ཆོས་རྗེ་ཀུན་སྤངས་ཆེན་པོ་ཕེབས་པ་ནས་ཆོས་བརྒྱུད་གཅིག་ཅིང༌།   ཉམས་ལེན་གྱི་རྒྱུན་གཅིག་པའི་སྒྲུབ་བརྒྱུད་འདི་ཁོ་ན་ལ་འང༌།   ད་ལྟ་ཡན་ཆད་དུ་ལོ་བཞི་བརྒྱ་ལྷག་ཙམ་སོང་ངོ༌། །
དེ་ལྟར་ན་གནས་གཅིག་ཏུ་ཚུགས་པའི་སྒྲུབ་བརྒྱུད་ལ་དཔལ་ཇོ་མོ་ནང་དང༌།   གནས་གཅིག་ཏུ་ཚུགས་པའི་བཤད་གྲྭ་ལ་གསང་ནེའུ་ཐོག་བསྟན་པའི་རྒྱུན་གང་སྟོང་མེད་པར་གནས་ཡུན་རིང་བ་ཡིན།    ཤེས་ལྡན་བློ་གཟུ་བོར་གནས་པ་རྣམས་ལ་གྲགས་ཤིང་ཕྱོགས་གཅིག་ནས་དོན་ལ་འང་གནས་པ་ཡིན་མོད་ཀྱི།   འོན་ཀྱང་དཔལ་ལྡན་གསང་ཕུ་ན།   ཕྱིས་འབྱུང་ལོ་ཉིས་བརྒྱ་ཚུན་ལ།   ས་དགེ་སོ་སོའི་གྲུབ་མཐའ་འཛིན་པ་མ་གཏོགས།   རྔོག་ལོ་ཡབ་སྲས་དང༌།   ཕྱག་ཚང་ལ་སོགས་པ་གསང་ཕུ་བ་རང་ལུགས་ཀྱི་གརུབ་མཐའ་འཛིན་པ་མེད་ལ།   གནས་མཆོག་འདི་ནི་ལྟ་གྲུབ་ཉམས་ལེན་གྱི་རྒྱུན་གཅིག་ཁོ་ནས་བྱིན་བརླབས་ཀྱི་རྒྱུན་ལ་བསྲེ་བསླད་མེད་པ་དང༌།   གཞན་ཡང་ཚིག་བཤད་ཙམ་གྱི་རྒྱུན་མ་ཡིན་པར་སྒྲུབ་པ་ཉམས་ལེན་སྙིང་པོར་བྱེད་པའི་སྲོལ་ཀ་རྒྱུན་མ་ཆད་ཅིང༌།   དུས་ཀྱི་ཐ་མ་འདི་ལྟ་བུར་ཡང་ལག་ལེན་དུ་ཐེབས་པའི་གྲ་ཡིན་པས་ན།   ཅིག་ཤོས་ལས་ཀྱང་ཆེས་ཁྱད་པར་དུ་འཕགས་ཤིང༌།   ཆེས་ངོ་མཚར་རྨད་དུ་བྱུང་བ་ཡིན་ནོ།   །
སྒྲུབ་གནས་ཀྱི་རྒྱལ་བོ་དཔལ་ལྡན་ཇོ་མོ་ནང་འདིར་མཐོང་གྲོལ་ཆེན་མོ་གནས་ཀྱི་ལྟེ་བར་བྱས་པའི་མཐའ་སྐོར་གྱི་སྒྲུབ་གནས་བྱིན་རླབས་ཅན་རྣམས་ཅུང་ཟད་སྨོས་ན།   རྒྱབ་རིའི་གཡོན་ཕྱོགས་ཉི་བསྟན་འདི་ལ།   ཆོས་རྗེ་ཡབ་སྲས་བཞིས་བཞུགས་ཤིང་རྡོ་རྗེ་ཕག་མོའི་གནས་སྐྱིད་ཕུག་བདེ་ལྡན་འོད་གསལ་བྲ།   དེའི་གཡས་ཕྱོགས་ན་རིན་པོ་ཆེ་ཤེས་རབ་འབུམ་པ་དང༌།   མཁས་མཆོག་ཉ་དབོན་ཆེན་པོ་ཀུན་དགའ་དཔལ།   རྒྱལ་སྲས་དངུལ་ཆུ་ཆོས་རྫོང་བའི་ཐུགས་སྲས་རྒྱ་མ་པ་ཡོན་ཏན་འོད་སོགས་སྐྱེས་བུ་དམ་པ་དུ་མས་བཞུགས་པའི་གནས་ཤུག་པ་གནམ་འཕྱད་བདེ་ཆེན་བྲག   དེའི་སྟོད་ན་མཁས་གྲུབ་ཨོ་རྒྱན་དཀོན་མཆོག་གྲགས་པའི་བཞུགས་གནས་སྒྲུབ་ཁང་འདི་ལགས།   སྤུང་བཀྲ་དབུ་རྒྱན་པ་ལས་ཅུང་ཟད་བགྲེས་པ་གཅིག་ཡིན།   ཨོ་རྒྱན་དུ་ལོ་ལྔ་བཞུགས།   གྲུབ་རྟགས་མངོན་གྱུར་བ་མངའ།   ཆོས་རྗེ་ཀུན་སྤངས་ཆེན་པོའི་མཆེད་གྲོགས་གོངམ་ལགས་པར་གདའ།   སྐྱིད་ཕུག་གི་གཡོན་ཕྱོགས་ཀྱི་བྲག་ན།   མ་ཅིག་རི་མའི་ཆོས་གྲྭ་དང་བཞུགས་གནས།   དེའི་གཡོན་ཕྱོགས་སུ་ཕུག་པ་ཆེན་པོ་གོང་འོག་གཉིས་ཡོད་པའི།   གོང་མ་ནི་སློབ་དཔོན་ཆེན་པོ་པདྨ་འབྱུང་གནས་ཀྱི་བཞུགས་གནས་དངོས་དེ་ཡིན་པར་གྲགས་ཤིང༌།   ཕྱིས་གྲུབ་ཐོབ་འདར་ཕྱར་རིན་ཆེན་བཟང་པོས་ཡུན་རིང་དུ་བཞུགས།   སློབ་དཔོན་པདྨ་འབྱུང་གནས་དང་མངོན་སུམ་དུ་མཇལ།   རྟ་མགྲིན་ཡང་གསང་གི་ཆོས་སྐོར་མཐའ་དག་གི་བཀའ་བབས་བརྙེས་པ་དེར་གདའ།   ཕུག་པ་འོག་མ་འདིར་གྲུབ་ཐོབའདར་ཕྱར་ཉིད་ཀྱིས་བདག་མེད་ལྷ་མོ་བཅོ་ལྔ་དང༌།   འཁོར་ལོ་སྡོམ་པ་ལྷན་སྐྱེས་སོགས་ཀྱི་ཞལ་གཟིགས་ས་དེར་གདའ།   ཕུག་པ་འདི་གཉིས་ཀར་དུ་གྲུབ་ཐོབ་དེས་ཡུན་རིང་དུ་བཞུགས་པའི་དེང་སང་འདར་ཕྱར་ཕུག་པ་གོང་འོག་ཏུ་གྲགས།   སྐྱིད་ཕུག་གི་འོག་ན་ཨཱཿཁས་བཙུན་ཡོན་ཏན་རྒྱ་མཚོ་དང༌།   ཀུན་མཁྱེན་ཆོས་ཀྱི་རྒྱལ་པོ་གཉིས་ཅར་གྱི་སློབ་མ་དགེ་སློང་བཀྲ་ཤིས་བཟང་པོ་ཞེས་བྱ་བ།   མངོན་ཤེས་ཐོགས་མེད་དུ་མངའ།    སྐུ་གཤེགས་དུས་བྱང་ཆུབ་ཀྱི་སེམས་སྤྱི་བོར་འཁྱིལ་བས་དབུ་གཙུག་ཏུ་གཙུག་ཏོར་གྱི་རྣམ་པ་ཤིན་ཏུ་རྒྱས་ཏེ་རྨོག་གི་ཁྱོན་ཙམ་བྱུང་བ།    དེ་ལྟ་བུའི་བཞུགས་གནས་ཕུག་པ་དག༌།   དེའི་འོག་ཕྱོགས་ན་ཀུན་མཁྱེན་ཆོས་ཀྱི་རྒྱལ་བོ་ཉིད་འཛིན་པའི་ཉམས་རྟོགས་མཐར་ཕྱིན་པའི་ཚུལ་བསྟན་པ་རྡོ་རྗེ་གདན་ཞེས་བྱ་བའི་ཕུག་པ་དང༌།   དྨ་གདན་ཞེས་བྱ་བའི་ཕུག་པ་གཉིས་ཡོད༌།  དེའི་འོག་གཡོན་ངོས་བྲག་པདྨ་ཁ་འབུས་ལྟ་བུའི་རྩེ་ལ།   ཆོས་རྗེ་ཀུན་སྤ་ངས་ཆེན་པོ་དང༌།   བྱང་སེམས་རིན་པོ་ཆེ་ཅུང་ཟད་བཞུགས་ཤིང༌།   མཁས་བཙུན་ཡོན་ཏན་རྒྱ་མཚོས་ཡུན་རིང་བཞུགས་པའི་གཟིམས་ཁང་བདེ་བ་ཅན་ཞེས་བྱ་བ་འདིར།   ཀུན་མཁྱེན་ཆོས་ཀྱི་རྒྱལ་པོས་ཀྱང་ཡུན་རིང་དུ་བཞུགས།   སློབ་དཔོན་ཆེན་པོ་པདྨ་འབྱུང་གནས་མཁའ་འགྲོའི་ཚོགས་དང་བཅས་པ་དང༌།   ཁྲོ་བོའི་རྒྱལ་པོ་རྟ་མགྲིན་དྲེགས་པའི་ཚོགས་ཀྱིས་བསྐོར་བ་ཞལ་གཟིགས།   བདེ་བ་ཅན་གྱི་སྨོན་ལམ་མཛད་པའི་ནུབ་བདེ་བ་ཅན་གྱི་ཞིང་ཁམས་ཀྱི་བཀོད་པ་དངོས་སུ་གཟིགས་ཤིང༌།   མཐོང་གྲོལ་གྱི་སྐུ་འབུམ་ཆེན་པོ་ལ་ལུས་ཀྱི་ལས་དང༌།   རྒྱུ་ནོར་ལོངས་སྤྱོད་ཀྱི་འབྲེལ་བ་ཐོགས་ཚད་རང་གི་སྐལ་པ་དང་འཚམ་པར་སྐྱེ་བ་གཅིག་ནས་བརྩམས་ཏེ།   སྐྱེ་བ་བདུན་ཚུན་ཆད་ལ་ཞིང་ཁམས་རྣམ་དག་བདེ་བ་ཅན་དུ་སྐྱེ་ལ།   ཐེག་ཆེན་ཆོས་ཀྱི་དགའ་སྟོན་ལ་སྤྱོད་པར་འགྱུར་བའི་འཁྲུལ་མེད་ཀྱི་ལྟས་མངོན་སུམདུ་གཟིགས།   །གནས་ཀྱི་མིང་བདེ་བ་ཅན་མཚན་དོན་དང་མཐུན་པ་ལགས།  དེ་དག་གི་གཡོན་ངོས་ཕྱོགས་བློན་པོ་རིན་པོ་ཆེ་ཚོགས་པ་ལྟ་བུའི་བྲག་འདི་ལ།   སྒྲུབ་གནས་དམ་པ་གསང་སྔགས་འཇིགས་མེད་སེང་གེ་རྫོང་ཞེས་བྱ་བ།   ཆོས་རྗེ་ཀུན་སྤངས་ཀུན་ཏུ་བཟང་པོའི་རྣལ་འབྱོར་ཡན་ལག་དྲུག་པ་དང༌།   དཔལ་དུས་ཀྱི་འཁོར་ལོས་བསྟན་པ་སྤེ་བའི་བར་དུ་དགེ་བའི་རྟག་དང་མཚན་མ་བྱུང་པའི་གནས་དེ་ལེགས།    དེའི་འོག་ཏུ་རྟ་ར་གདོང་ཞེས་གྲགས་པ་འདི་ན།   སྤུང་བཀྲ་ཨོ་རྒྱན་པའི་སློབ་མ་ཟླ་སེང་གིས་ཀྱང་ཅུང་ཟད་བཞུགས།   ཀུན་མཁྱེན་ཆོས་ཀྱི་རྒྱལ་པོའི་སློབ་མ།   གྲུབ་ཆེན་རྟ་ར་བ་ཞེས་བྱ་བ།   ལྕེ་ཅུང་གི་བདུད་རྩི་ཁོ་ནས་ཚིམ་སྟེ།   སྐུ་ཚེའི་སྨད་ལོ་ཉི་ཤུ་རྩ་ལྔའི་བར་དུ་མི་ཟས་བཟའ་བཏུང་གཞན་རྣམས་གསོལ་མི་དགོས་པ་ལྟ་ཅི་སྨོས།  མཐའ་ན་ཆུ་སྙི་མ་བ་གང་ཙམ་ཡང་མ་གསོལ་བ།   གང་ན་དང་ན་བཟའ་ལ་སོགས་པའི་སྤྲོས་པ་ཡེ་མི་དགོས་པ་དེས་བཞུགས་ཤིང༌།   དེའི་སྟོད་བྲག་རི་ངོས་གཟར་པོའི་ཕུག་པ་ཆུང་ངུ་ཕལ་གྱིས་བགྲོད་དཀའ་བ་འདིར།   ཀུན་མཁྱེན་ཆོས་ཀྱི་རྒྱལ་པོ་ཉིད་ཀྱི་སློབ་མ་གྲུབ་ཆེན་དབུས་པས་བཞུགས།   གྲུབ་ཐོབ་དེ་ཡང་ཟླ་བ་ཕྱེད་ཙམ་མི་ཟས་ཡེ་གསོལ་མི་དགོས།   ཐུགས་ཉམས་འུར་རེསཀྱི་སྐུ་འབུམ་ཆེན་མོའི་ཕྱི་ངོས་ནསབརྒྱུད་དེ་རྩེ་ལ་ཐལ་བྱུང་དུ་གཤེགས།  ཆར་ཁེབས་ཀྱི་བྲེག་སྲོག་ལ་ཕྱག་ཡ་རེ་ཙམ་ཞབས་ཡ་རེ་ཙམ་བཞག་པའི་ངང་ནས་འཕགས་ཅིང་བསྐོར་བ་ལན་མང་དུ་མཛད།   སླར་བུམ་ལྡེང་ཆེན་མོའི་སྟེང་དུ་འབེབས་ཀྱི་ཚུལ་དུ་རྡོ་རྗེ་སྐྱིལ་ཀྲུངས་ཕབས་པས་ཉམས་སད་འགྲོ་བ་ཞིག་ཡིན་པར་འདུག   རྒྱབ་རིའི་གཡས་ཀྱི་ངོས་ལ་ཆོས་རྗེ་ཡབ་སྲས་ཐམས་ཅད་དག་བླ་མ་མཁའ་སྤྱོད་པ་ལ་སོགས་པ་མཁས་གྲུབ་དཔག་ཏུ་མེད་པའི་བཞུགས་གནས།   མཁའ་སྤྱོད་ཟུང་འཇུག་རྡོ་རྗེའི་རྫོང་ཞེས་བྱ་བ།   ད་ལྟ་འཁྱོག་པོའི་བྲག་ཅེས་ཟེར་བ་ཡང་དབེན་གནས་མཆོག་ངོ་མཚར་ཅན་འདི་བཞུགས།   འདིར་ཆོས་རྗེ་ཀུན་མཁྱེན་ཆེན་པོ་ནས་སྲོག་རྩོལ་གྱི་ཉམས་རྟོགས་རྒྱུད་ནས་བཤད་པ་བཞིན་མཐར་ཕྱིན་པའི་ཚུལ་བསྟན།   དེའིགཡོན་དུ་བྲག་ཕུག་པདྨ་རཱ་ག་དང༌།   གཡས་སུ་ཕག་མོའི་དུར་ཁྲོད་དོ།   གནས་མཆོག་དམ་པ་འདིར་ལྷོ་ནས་ཤར་གྱི་བར་མདུན་གྱི་རི་ལ།   ཕུ་ན་རྫ་བྱེ་འུར་གྲགས་པ་འདི།   ཆོས་རྗེ་ཀུན་སྤངས་ཆེན་པོ་དང༌།   བྱང་སེམས་ཆེན་པོའི་སློབ་མ་མོ་གྲུབ་པ་ཐོབ་པ་ཞིང་བཙུན་མ་ཡོན་ཏན་མཚོས་བཞུགས་ཤིང༌།   དེ་ནི་འཛིན་པའི་ཉམས་རྟོགས་མཐར་ཕྱིན།   རྩིག་པ་ལ་ཐོགས་མེད་དུ་གཤེགས།   མ་ཟོས་བཀྲེས་མེད་ཟོས་ཀྱང་འཇུ།།   ཐུར་སེལ་མི་འཛག་བདེ་བ་རྒྱས།།   ཞེས་སོགས་ཀྱི་ཡོན་ཏན་མངོན་གྱུར་དུ་མངའ།   
ཕུ་ཤར་ནུབ་ཀྱི་རི་རྩེ་ལ་ཕར་འཕུར་ཚུར་འཕུར་མཛད་པར་གྲགས་ཤིང༌།   ལས་སྟོད་པ་དབང་རྒྱལ་གྱིས་ཀྱང་བསྟོད་བསྐུར་ཆེར་མཛད་པ་དེ་ཡིན།   དེ་རྗེས་ཀུན་མཁྱེན་ཆེན་བོས་ཀྱང་ཅུང་ཟད་བཞུགས་ཤིང༌།   ཞལ་སློབ་སྒྲུབ་པ་མོ་ཡེ་ཤེས་རྒྱན་ཞེས་བྱ་བ་མངོན་ཤེས་རྒྱ་ཆེ་ལ་བརྟན་པ་མངའ།   ཕྱི་ནང་བར་གསུམ་འཕྲལ་ཡུན་ཐམས་ཅད་ཐོགས་མེད་དུ་མཁྱེན་པ་ཞིག་དང༌།  སྒྲུབ་པ་མོ་ཞིང་བཙུན་མ་ཆོས་མཚོ་ཞེས་བྱ་བ།   བདག་གཞན་བརྗེ་བའི་བྱང་ཆུབ་ཀྱི་སེམས་མངའ་བ་ནུས་མཐུ་ཆེན་པོས།   དགེ་སློང་བཀྲ་ཤེས་བཟང་པོ་གཤེགས་ལ་ཁད་ཀྱི་དུས་སུ།   དེའི་ཚེའི་ལྷག་མ་ལོ་བདུན་ཁྱེད་ལ་འབུལ།   ཁྱེད་ཀྱི་ཚབ་དུ་ང་འགྲོ་གསུང་ནས་དེ་མ་ཐག་སྙུང་བ་མེད་པར་གཤེགས།   དགེ་སློང་པ་འང་དེ་འཕྲལ་སྙུང་བག་དངས།   ལོ་བདུན་བཞུགས་ཏེ།  དེ་ལྟ་བུའི་གྲུབ་བརྙེས་ངོ་མཚར་ཅན་དེ་རྣམས་ཀྱིས་བཞུགས་པའི་གནས་ལེགས།    འདིའི་གཡོན་ན་གཞོང་སྟོད་ཀྱི་དུར་ཁྲོད་དང༌།   ཤརངོས་ཀྱི་ལུང་པ་ན།   བྲོག་མིའི་སློབ་མ་མོ་གྲུབ་པ་ཐོབ་པ་པྲང་མོ་དཀོན་ནེའི་སྒྲུབ་གནས་རྣམས་བཞུགས་ཤིང༌།   གཞན་ཡང་ཕྱིས་ཐེབས་པ་ལ།   ཀུན་མཁྱེན་ཆོས་ཀྱི་རྒྱལ་པོའི་སློབ་མ་སྒྲུབ་ཆེན་མ་འོད་གསལ་སྐྱིད་ཀྱི་སྒྲུབ་གནས་དང༌།   སྒྲུབ་ཆེན་དབང་མོ་མཚོའི་སྒྲུབ་གནས།   དེང་སང་རྫ་ཤར་ནུབ་ཏུ་གྲགས་པ་གཉིས།   གཞན་ཡང་གླིང་བཞིར་གྲགས་པ།    བདེ་ཆེན་བྱང་ཆུབ་གླིང༌།   འོད་ཟེར་གླིང༌།    ཁྲའུ་གླིང༌།   བསམ་གཏན་གླིང་སྟེ།   གླིང་བཞི་དང༌།   དབུ་རྩེ་གཙུག་ལག་ཁང་དུ་མ་དང་བཅས་བཞུགས་པ་འདི་ལགས།   དེ་དག་ནི་གམས་སྤྱིའི་བཤད་པ་མདོ་ཙམ་ལགས་ཏེ།