http://bo.jetsongkhapa.org/choga/chosbyod/2016-03-20/2949.html
༄༅༅།།རྒྱ་གར་སྐད་དུ།ཤ་ཏ་པཉྩ་ཤ་ཏི་ག་ནཱ་མ་སྱ་སྟོ་ཏྲ།བོད་སྐད་དུ༑བརྒྱ་ལྔ་བཅུ་པ་ཞེས་བྱ་བའི་བསྟོད་པ།དཀོན་མཆོག་གསུམ་ལ་ཕྱག་འཚལ་ལོ༑།གང་ཞིག་ལ་ནི་ཉེས་པ་ཀུན།།གཏན་ནས་ཡོང་ཡེ་མི་མངའ་ཞིང་།།གང་ལའང་རྣམ་པ་ཐམས་ཅད་དུ།།ཡོན་ཏན་ཐམས་ཅད་གནས་གྱུར་པ།།གལ་ཏེ་སེམས་ཤིག་ཡོད་ན་ནི།།དེ་ཉིད་ལ་ནི་སྐྱབས་འགྲོ་ཞིང་།།དེ་བསྟོད་དེ་ནི་བཀུར་བ་དང་།།དེ་ཡི་བསྟན་ལ་གནས་པའི་རིགས།།ཐམས་ཅད་མཁྱེན་པ་ཡོན་ཏན་ཀུན༑།མངའ་ལ་དེ་ཡང་ཉམ་མི་མངའ།།ཉེས་པ་བག་ཆགས་བཅས་དེ་ཡང་།།སྐྱོབ་པ་གཅིག་པུ་ལ་མི་མངའ།།བཅོམ་ལྡན་འདས་ཀྱི་སྐུ་དང་ནི།།གསུང་དང་ཐུགས་ཀྱི་ཕྲིན་ལས་ལ།།ཞེ་འགྲས་གྱུར་པ་གང་གིས་ཀྱང་།།ཆོས་དང་ལྡན་པར་གླགས་མི་རྙེད།།རྒྱ་མཚོར་གཉའ་ཤིང་བུ་ག་རུ།།རུས་སྦལ་མགྲིན་པ་ཆུད་པ་ལྟར༑།དམ་ཆོས་དགའ་སྟོན་ཆེར་བཅས་པའི།།མི་ཉིད་བདག་གིས་ཐོབ་ནས་ནི༑།མི་རྟག་ཉིད་དང་རྗེས་འབྲེལ་ཞིང་།།ལས་ཀྱི་གླགས་ལ་དོགས་བཅས་པ།།བདག་གི་ལྕེ་འདི་ཉིད་ཀྱིས་གོ།།སྙིང་པོ་ཅི་ཕྱིར་བླང་མི་བྱ།།དེ་ལྟར་ཐུབ་པའི་ཡོན་ཏན་གྱི།།ཡུལ་ལྟ་གྲངས་མེད་ཤེས་མོད་ཀྱི།།རང་གི་དོན་ལ་གུས་པ་ཡིས།།དེ་ཡི་ཕྱོགས་གཅིག་བསྒྲིམས་ཏེ་བརྗོད།།གང་གི་ཡོན་ཏན་གྲངས་དག་དང་།།མཐུ་ལ་ཐུག་པ་མ་མཆིས་ལ།།རྨད་བྱུང་ཕྲིན་ལས་དཔག་མེད་ཅན།།རང་བྱུང་ཁྱོད་ལ་ཕྱག་འཚལ་ལོ།།འདི་སྙེད་བགྱི་བའི་མཐའ་མེད་ན།།འདི་ལྟར་ལགས་ཞེས་ཅི་ཞིག་སྨོས།།ཁྱོད་ཀྱི་ཡོན་ཏན་སླད་དུ་བདག།བསོད་ནམས་སྙམ་ནས་སྤྱི་བརྟོལ་སྐྱེས།།བསྟོད་པ་གླེང་བསླང་བ་སྟེ་ལེའུ་དང་པོའོ།།།།
སྤྱོད་དམ་མི་སྤྱོད་སྙམ་པ་ཡི།།རྣམ་པར་རྟོག་པ་རྣམ་སྤངས་ནས།།འགྲོ་བ་འདི་ནི་ཉམ་ཐག་ཅེས།།ཁྱོད་བདག་ཉིད་ཀྱིས་ཞལ་གྱིས་བཞེས།།ཁྱོད་ནི་མ་བཅོལ་ལེགས་མཛད་པ།།ཁྱོད་ནི་རྒྱུ་མེད་བཞིན་དུ་བྱམས།།ཁྱོད་ནི་མ་འདྲིས་མཛའ་བཤེས་ཏེ།།འབྲེལ་པ་མེད་པའི་གཉེན་འདུན་ལགས།།ཉིད་ཀྱི་ཤ་ཡང་སྩོལ་མཛད་ན།།དངོས་པོ་གཞན་ལྟ་སྨོས་ཅི་འཚལ།།ལེགས་མཛད་ཁྱོད་ཀྱིས་སྲོག་ཀྱང་ནི།།སློང་བའི་སྐྱེ་བོ་རྣམས་ལ་བཏང་།།ཉིད་ཀྱི་སྐུ་དང་སྲོག་དག་གིས༑།ལུས་ཅན་གཤེད་མས་ཟིན་རྣམས་ཀྱི།།ལུས་དང་སྲོག་ཀྱང་ཁྱོད་ཀྱིས་ནི།།ལན་བརྒྱ་ཕྲག་ཏུ་བསླུ་བ་མཛད།།ངན་འགྲོས་བསྙེངས་སླད་མ་ལགས་ལ།།བཞེད་པའི་འགྲོ་བའང་སྒྲུབ་མ་ལགས།།དགོངས་པ་དག་པ་འབའ་ཞིག་གིས།།ཁྱོད་ཀྱིས་ཚུལ་ཁྲིམས་གོམས་པར་མཛད།།རྟག་ཏུ་གྱ་གྱུ་རྣམ་སྤངས་ཤིང་།།དྲང་བརྟན་རྣམས་ནི་རྟག་བསྟེན་པས།།ཡོངས་སུ་དག་པའི་ལས་རྣམས་ཀྱིས།།ཁྱོད་ནི་གཞི་རྟེན་གཅིག་པུར་གྱུར།།སྡུག་བསྔལ་མང་པོས་གཟིར་བ་ན།།ཁྱེད་ཀྱིས་དགེ་བའི་ཐུགས་ཀྱིས་ནི།།ཉོན་མོངས་རྣམས་ལ་སྲན་བཙུགས་ནས།།སྐྱེ་བོ་ཉོན་མོངས་ཅན་ལ་བརྩེ།།ཁྱོད་ཀྱིས་གཞན་གྱི་དོན་སླད་དུ།།སྐུ་སྲོག་བཏང་ནས་དགྱེས་གྱུར་གང་།།དེ་འདྲ་སྲོག་ཆགས་འགུམས་པ་ལས།།སོས་པ་རྣམས་ལའང་བྱུང་མ་གྱུར།།ཁྱོད་ནི་ལན་འགའ་མ་ལགས་པར།།གཏུབས་ཀྱང་སྡུག་བསྔལ་མི་དགོངས་པར།།གཤེད་མ་བགྱིད་པའི་སེམས་ཅན་ལའང་།།གཙོ་བོ་ཐུགས་རྗེར་གྱུར་པ་གང་།།ཁྱོད་ཀྱི་ཐུགས་ནི་རིན་པོ་ཆེ།།རྫོགས་པའི་བྱང་ཆུབ་ས་བོན་ཏེ།།དཔའ་ཁྱོད་ཁོ་ནས་སྙིང་པོར་མཁྱེན།།དེ་གཞན་སྐྱེ་བོས་འོལ་མི་མཆི༑།དཀའ་སྤྱད་ལས་ནི་མ་བགྱིས་པར།།གོ་འཕང་རྙེད་དཀའ་མི་འཐོབ་ཅེས༑།དེ་སླད་ཉིད་ལའང་མ་གཟིགས་པར།།ཁྱོད་ཀྱི་བརྩོན་འགྲུས་ལེགས་པར་སྤེལ༑།ཁྱད་པར་འཕགས་པར་བགྱི་བ་ལ།།ཁྱོད་ལ་ཐང་ལྷོད་འགའ་མ་བྱུང་།།དེ་སླད་ཁྱོད་ཀྱི་ཁྱད་པར་རྣམས།།ཐོག་དྲུང་རིམ་པ་དབྱེར་མ་མཆིས།།ཐུགས་ནི་ཐུགས་རྗེ་ཆེན་པོ་དང་།།རྟག་ཏུ་རྗེས་སུ་འབྲེལ་སླད་དུ།།ཏིང་འཛིན་འབྲས་བུར་བཅས་པ་ཡི།།ཤིན་ཏུ་བདེ་ལའང་ཁྱོད་མ་ཆགས།།གཞན་དང་ཐུན་མོང་མ་ལགས་པའི།།བདེ་བ་གང་དེ་གྱ་ནོམ་ཡང་།།དམ་པའི་སྤྱོད་ལྡན་ཁྱོད་འདྲ་ལ།།གནོད་པར་བས་ཀྱི་སྨན་མ་མཆིས།།འདྲེས་པ་ལས་ནི་ལེགས་བཤད་ཉིད།།སྙིང་པོ་སྐྱོན་མེད་ཉི་ཚེ་ཞིག།ཁྱོད་ཀྱིས་ཀུན་བཞེས་ཐུགས་ལ་བཞག།ཉེས་བཤད་དུག་བཞིན་ཡོངས་སུ་སྤངས།།རིན་ཆེན་སྙིང་པོ་མཁྱེན་ཁྱོད་ཀྱིས།།ལེགས་བཤད་སྲོག་གིས་འཇལ་བ་ན།།སྐྱེ་བ་དེ་དང་དེ་དག་ཏུ།།བྱང་ཆུབ་སླད་དུ་དཔའ་རྩལ་བསྟན།།དེ་སླད་གྲངས་མེད་གསུམ་དག་ཏུ།།ཁྱོད་ནི་དེ་ལྟར་བརྩོན་པ་ན།།བརྩོན་འགྲུས་འབའ་ཞིག་གྲོགས་གྱུར་པས།།གོ་འཕང་བླ་ན་མེད་པ་བརྙེས།།རྒྱུ་ལ་བསྟོད་པ་སྟེ་ལེའུ་གཉིས་པའོ།།།།
མཐོ་ལ་ཕྲག་དོག་མི་མཛད་ཅིང་།།དམའ་ལ་རྔན་ཅན་མི་མཛད་ལ།།མཉམ་ལ་འགྲན་པ་མི་མངའ་བས།།ཁྱོད་ནི་འཇིག་རྟེན་གཙོ་བོར་གྱུར།།ཁྱོད་ནི་ཡོན་ཏན་རྒྱུ་རྣམས་ལ།།མངོན་བགྱིས་འབྲས་བུ་རྣམས་ལ་མིན།།ཡང་དག་སྒྲུབ་པ་དེ་ཉིད་ཀྱིས།།ཁྱོད་ཀྱི་ཡོན་ཏན་ཕ་མཐར་ཕྱིན།།ཇི་ལྟར་ཁྱོད་ཀྱི་ཞབས་རྡུལ་ཡང་༑།བསོད་ནམས་སྐྱེ་བ་མཆེད་འགྱུར་བ།།དེ་ལྟར་ཁྱོད་ཀྱིས་ལེགས་སྤྱད་པས༑།བདག་ཉིད་རབ་ཏུ་བསྐྲུན་པ་མཛད།།ཉེས་པ་ཉམས་སྨད་རྩ་ནས་བཏོན།།ཡོན་ཏན་སྤེལ་ནས་རྣམ་པར་སྦྱངས།།གཞུང་ལུགས་བཟང་པོ་དེས་ན་ཁྱོད༑།གྲུབ་མཆོག་ལྷག་པར་བརྙེས་པ་ལགས།།ཇི་ལྟར་བདག་གི་རྒྱུད་ལ་དེ།།བག་ཆགས་ལྷག་མའང་མ་ལུས་པ།།དེ་ལྟར་རྣམ་པ་ཐམས་ཅད་དུ།།ཉེས་པ་ཁྱོད་ཀྱིས་རབ་ཏུ་བཅོམ།།ཇི་ལྟར་གཞན་ལ་དེ་དག་དང་།།འདྲ་བ་ཙམ་ཡང་མི་གདའ་བ།།དེ་ལྟར་ཁྱོད་ཀྱིས་བསགས་བསགས་ནས།།བདག་ཉིད་ལ་ནི་ཡོན་ཏན་བསྒྲུབས།།འཇིག་རྟེན་པ་ཡི་དཔེ་དངོས་ཀུན།།གེགས་བགྱིད་པ་དང་སྒྲིབ་པ་ཅན།།རེ་ཞིག་པ་དང་ཉི་ཚེ་བ།།ཤིན་ཏུ་རྙེད་པར་སྲ་བ་ལགས།།ཁྱོད་ཀྱིས་ཡོན་ཏན་བླ་མེད་ལ།།གེགས་བགྱིད་མ་མཆིས་རྟོགས་མ་མཆིས།།བརྟན་པ་དང་ནི་རྒྱུན་ཆགས་པས།།དཔེ་ལྟ་མཆིས་པར་ག་ལ་འགྱུར།།གང་ཚེ་ཁྱོད་ཀྱི་དགོངས་པའི་དཀྱིལ།།གཏིང་དང་ཕ་རོལ་མེད་བརྟགས་ན།།རྒྱ་མཚོ་ཟབ་པ་ཉིད་ཀྱང་ནི།།གནག་རྗེས་ལྟ་བུར་ས་ལེར་གདའ།།ཆོས་རྣམས་ཀུན་གྱིས་མི་བསྐྱོད་པ།།ཁྱོད་ཀྱི་བརྟན་པ་མངོན་བསམས་ན།།ས་ཡི་བརྟན་པ་ཉིད་ཀྱང་ནི།།ཤིར་ཤའི་གེ་སར་རྩེ་ལྟར་ཆུང་།།ཐུབ་པ་ཁྱོད་ཀྱི་ཡེ་ཤེས་ཀྱི།།སྣང་བས་མི་ཤེས་རབ་རིབ་དག།འཇོམས་པའི་ཐད་ན་ཉི་མ་ཡང་།།མེ་ཁྱེར་ཙམ་དུའང་མི་སྤྱོད་དོ༑།ཁྱོད་ཀྱི་གསུང་ཐུགས་མཛད་སྤྱོད་རྣམས།།དག་པའི་གན་ན་སྟོན་ཟླ་དང་།།ཆུ་དང་ནམ་མཁའི་དག་པ་རྣམས།།དྲི་མ་ཅན་ནི་ལྟ་བུར་གདའ།།འཇིག་རྟེན་ལེགས་པ་གང་ཅིའང་རུང་།།ཐམས་ཅད་བསྔོས་ནའང་དེར་བས་ཏེ།།ཉོན་མོངས་འཇིག་རྟེན་ཆོས་རྣམས་ཀྱིས།།སངས་རྒྱས་ཆོས་ལ་ཁྱད་མི་ཁོར།།རིན་ཆེན་ཆོས་གང་བརྙེས་ནས་ཁྱོད།།མཆོག་ཏུ་གྱུར་པ་དེ་ཉིད་དང་།།ཁྱད་དུ་བསྒྲུན་ཞིང་དེ་དང་ནི།།ཁྱོད་དང་བསྒྲུན་ལྡོམ་ཁོ་ནར་བས།།གང་ལ་སྤྱི་ཙམ་བསྟུན་ནས་ནི།།ཅུང་ཟད་བརྗོད་པར་བགྱིད་པ་དེ།།སྨྲ་བ་པོ་ཡི་རང་དགའ་དང་༑།ཐབས་དང་གཅམ་བུ་ཙམ་དུ་བས།།དཔེ་མེད་པ་ལ་བསྟོད་པ་སྟེ་ལེའུ་གསུམ་པའོ།།།།
ཁྱོད་ནི་བདུད་ལས་རྣམ་རྒྱལ་ཏེ།།འགྲོ་ཀུན་དད་པར་མཛད་པ་ཡང་།།བདག་གིས་ཆོས་ཉིད་རྗེས་བསམས་ན།།ཆེན་པོ་ལྟར་གང་མ་མཐོང་ངོ་།།སྡང་བས་རྒོལ་བར་རྩོལ་བྱེད་པ།།མང་པོའང་གཞོམ་པར་བྱ་བ་ནི།།ཁྱད་པར་གནས་ལ་བརྟེན་པ་ཡི།།བཟོད་པའི་ཚེགས་སུ་མཚར་མི་ཆེ།།གང་ཚེ་བདུད་རྣམས་མངོན་བཏུལ་བ།།དེ་ཡི་ནུབ་མོ་ཁོ་ན་ལ།།ཉོན་མོངས་ཤིན་ཏུ་ཆེ་སྤངས་པ།།དེ་ཉིད་རྨད་དུ་བྱུང་བ་ལགས།།འོད་ཟེར་ཕྲེང་བ་སྟོང་ལྡན་པའི།།ཉི་མས་མུན་བསལ་གང་ལགས་དང་།།དཔའ་བོ་ཁྱོད་ཀྱིས་མུ་སྟེགས་ལས།།རྒྱལ་བར་མཛད་པ་ཅི་ཞིག་མཚར།།འདོད་ཆགས་བྲལ་བས་ཆགས་བཅས་དང་།།ཞེ་སྡང་བྲལ་བས་ཞེ་སྡང་ཅན།།གཏི་མུག་བྲལ་བས་རྨོངས་པ་སྟེ།།གསུམ་པོས་རྟག་ཏུ་གསུམ་དག་བཏུལ།།དམ་ཆོས་རབ་ཏུ་བསྟོད་པ་དང་།།དམ་ཆོས་མ་ལགས་སྨོད་མཛད་ཀྱང་།།དམ་པ་དག་དང་ཐ་མ་ལ།།ཁྱོད་ནི་ཆགས་དང་ཁྲོ་མི་མངའ།།དགྲ་བཅོམ་པ་དང་མུ་སྟེགས་ལ།།རྗེས་སུ་ཆགས་དང་ཁོང་ཁྲོ་བར།།ཁྱོད་ཀྱི་ཐུགས་ནི་མི་འགྱུར་ན།།ཁྱོད་ལ་བསྟོད་དུ་ཅི་ཞིག་མཆིས།།ཡོན་ཏན་རྣམས་ལའང་མ་ཆགས་ལ།།ཡོན་ཏན་ཅན་ལའང་བཞེད་མི་མངའ།།ཀྱེ་མའོ་ཁྱོད་ཀྱི་ཐུགས་སྟོབས་ནི།།རབ་དང་ཡོངས་སུ་དག་པ་ལགས།།དབང་པོ་རྣམས་ནི་རབ་དང་བ།།དུས་རྣམས་རྟག་ཏུ་མི་ཉམས་པས།།ཁྱོད་ཐུགས་རྟག་ཏུ་དང་བ་དག།མངོན་སུམ་གྱུར་པ་བཞིན་དུ་གདའ།།རང་བཞིན་དམ་པ་ལེགས་གསུངས་དང་།།མཛད་སྤྱོད་བཟང་པོས་བསྒྲགས་པས་ན།།ཁྱོད་ཀྱི་བློ་གྲོས་དགོངས་པ་དག།རྣམ་དག་བྱིས་པའི་བར་ལ་གྲགས།།རྨད་དུ་བྱུང་བའི་བསྟོད་པ་སྟེ་ལེའུ་བཞི་པའོ།།།།
ཉེ་བར་ཞི་ལ་ཡིད་དུ་འོང་།།འབར་ལ་གནོད་པ་མཛད་མི་མངའ།།དུལ་ལ་རྔོམ་བརྗིད་ཆེ་བ་ཡིས།།སྐུ་འདིས་སུ་ཞིག་དད་མི་མཛད།།ཁྱོད་ཀྱི་སྐུ་དེ་གང་གིས་ན།།ལན་བརྒྱར་མཐོང་དང་གང་ཞིག་གིས།།དང་པོར་མཐོང་བ་དེ་གཉིས་ཀ།འདྲ་བར་མིག་ནི་མགུ་བར་མཛད།།ཁྱོད་ཀྱི་སྐུ་ནི་མཛེས་པའི་ཕྱིར།།བལྟ་བས་མི་ངོམས་རང་བཞིན་པས།།མཐོང་ངོ་ཅོག་ནི་ཕྱི་ཕྱིར་ཞིང་།།དགའ་བ་བསྐྱེད་པར་མཛད་པ་ལགས།།རྟེན་གྱི་ཡོན་ཏན་དག་དང་ནི།།བརྟེན་པའི་ཡོན་ཏན་ཕན་ཚུན་དུ།།འཚམ་པས་ཁྱོད་ཀྱི་སྐུ་དང་ནི།།ཡོན་ཏན་ཕུན་ཚོགས་མཆོག་དང་ལྡན།།མཚན་དང་དཔེ་བྱད་བཟང་འབར་བ།།ཁྱོད་ཀྱི་སྐུ་ལས་མ་གཏོགས་པ།།དེ་བཞིན་གཤེགས་པའི་ཡོན་ཏན་འདི།།གཞན་གང་ཞིག་ལ་ལེགས་གནས་འགྱུར།།ཁྱོད་སྐུ་རྟེན་པའི་ཡོན་ཏན་ལ།།ང་དཔལ་ཆེ་ཞེས་གསུང་གསུང་ལྟར།།དེ་ཡི་ཡོན་ཏན་རྣམས་ཀྱང་སླར།།ངེས་ལེགས་བཀོད་ཅེས༌གསུངས་པ་འདྲ།།སྐུ་ལ་བསྟོད་པ་སྟེ་ལེའུ་ལྔ་པའོ།།།།
འགྲོ་བ་འདི་དག་ཐམས་ཅད་ནི།།ཁྱད་མེད་ཉོན་མོངས་རྣམས་ཀྱིས་བཅིངས།།ཁྱོད་ནི་འགྲོ་བའི་ཉོན་མོངས་དག།དགྲོལ་སླད་ཡུན་རིང་ཐུགས་རྗེས་བསྡམས།།དང་པོར་ཁྱོད་ལ་ཕྱག་བགྱིའམ།།འོན་ཏེ་གང་གིས་འཁོར་བར་ཁྱོད།།སྐྱོན་མཁྱེན་ཡུན་རིང་དེ་ལྟ་བུར།།བཞུགས་མཛད་ཐུགས་རྗེ་ཆེ་ལ་བགྱི།།དབེན་པའི་བདེ་བ་སྤང་གྱུར་ཁྱོད།།མང་པོའི་ནང་དུ་བཞུགས་པ་གང་།།དེ་ཁྱོད་ཐུགས་རྗེས་དུས་འདས་པ།།གླགས་ཤིག་ཐོད་ནས་བགྱིས་པར་བས།།རིག་པ་ཡིས་ནི་མཚོ་ནང་ནས།།ཀླུ་བཞིན་ཁྱོད་ཀྱི་ཐུགས་རྗེ་ཡིས།།དགོན་པ་ཞི་གནས་གྲོང་གི་མཐར།།གདུལ་བའི་དོན་གྱི་སླད་དུ་དྲངས།།ཉེར་ཞི་མཆོག་ལ་གནས་བཞིན་དུ།།ཐུགས་རྗེ་གཙོ་དང་ལྡན་པས་ན།།རོལ་མོ་མཁན་གྱི་སྒྱུ་རྩལ་ཡང་།།ཁྱོད་ཀྱི་ཞབས་ཀྱི་འདོར་བར་མཛད།།རྫུ་འཕྲུལ་སེང་གེའི་སྒྲ་དང་ནི།།ཉིད་ཀྱི་ཡོན་ཏན་བརྗོད་པ་གང་།།དེ་ནི་བཞེད་སྤྱོད་མི་མངའ་བ།།ཁྱོད་ཀྱི་ཐུགས་རྗེས་བསྟན་པ་ལགས།།གཞན་གྱི་དོན་དུ་རབ་བཟང་གི།།ཉིད་ཀྱི་དོན་ལ་བརྩེ་མེད་པས༑།མགོན་པོ་ཁྱོད་ཉིད་འབའ་ཞིག་ལ།།ཐུགས་རྗེས་ཐུགས་རྗེ་མཛད་མ་གྱུར༑།འདི་ལྟར་རེས་འགའ་བརྟན་པས་གང་།།གཞན་དོན་བསྒྲུབ་པ་མཛད་སླད་དུ།།ཁྱོད་ནི་ལན་བརྒྱར་ཕྱོགས་དག་ཏུ།།གཏོར་མ་བཞིན་དུ་བཏང་བ་ལགས།།དེ་ལྟར་ཁྱོད་ལ་གནོད་མཛད་ཀྱང་།།ནོངས་པ་ཅན་དུ་མི་རྩི་བས།།ཁྱོད་ཀྱི་བཞེད་པ་ཁོ་ན་དང་།།མཐུན་འཇུག་པ་ནི་ལགས་པར་གདའ།།ཐུགས་ལ་བསྟོད་པ་སྟེ་ལེའུ་དྲུག་པའོ།།།།
ཚིག་བཟང་བ་དང་དོན་ཆེ་དང་།།བདེན་པ་དང་ནི་སྙན་པ་དང་།།ཟབ་གསལ་གཉིས་ཀའི་དོན་ལྡན་དང་།།བསྡུས་དང་སྤྲོས་པ་དང་ལྡན་པ།།ཁྱོད་ཀྱི་གསུང་ནི་དེ་ལྟ་བུ།།ཁྱོད་ཀྱི་དགྲ་བོས་ཐོས་ན་ཡང་།།ཐམས་ཅད་མཁྱེན་པ་ལགས་སོ་ཞེས།།སུ་ཞིག་ངེས་པ་སྐྱེ་མི་འགྱུར།།མང་པོ་རིལ༌གྱིས་སྙན་པ་ལགས།།བཅོས་མ་འགའ་ཙམ་སྙན་པ་ལགས།།ཁྱོད་ཀྱི་གསུང་དོན་གྲུབ་པས་ཀྱང་༑།ཐམས་ཅད་ལེགས་གསུངས་ཁོ་ན་ལགས།།ཁྱོད་ཀྱི་གསུང་ནི་རྣམ་བརྟགས་ན།།གང་ཞིག་འཇམ་དང་རྩུབ་པ་དང་།།གང་ཡང་དེ་གཉིས་ལྡན་པ་དག།ཐམས་ཅད་རོ་གཅིག་ཉིད་དུ་འགྱུར།།ཨེ་མའོ་ཤིན་ཏུ་ཡོངས་དག་པའི།།ཕྲིན་ལས་རྣམས་ཀྱང་རབ་ཏུ་བཟོ།།དེ་ཡིས་རིན་ཆེན་གསུང་རྣམས་ཀྱི།།སྣོད་འདི་འདྲ་བ་འདི་བགྱིས་སོ།།ཁྱོད་ཞལ་བལྟ་ན་རབ་སྡུག་པ།།དེ་ལས་མཉན་ན་སྙན་པ་ཡི།།གསུང་འདི་དག་ནི་ཟླ་བ་ལས།།བདུད་རྩི་འཛག་པ་བཞིན་དུ་གདའ།།ཁྱོད་ཀྱི་གསུང་ནི་འདོད་ཆགས་ཀྱི།།རྡུལ་རབ་ཞི་མཛད་ཆར་སྤྲིན་འདྲ༑།ཞེ་སྡང་སྦྲུལ་ནི་གདོན་པའི་ཕྱིར།།ནམ་མཁའ་ལྡིང་དང་འདྲ་བ་ལགས།།ཡང་དང་ཡང་དུ་མི་ཤེས་པའི།།རབ་རིབ་འཇོམས་པས་གདུགས་དང་འདྲ།།ང་རྒྱལ་རི་བོ་མངོན་འཇོམས་པས།།བརྒྱ་བྱིན་མཚོན་ཆ་འདྲ་བ་ལགས།།དོན་གཟིགས་པས༌ནི་མི་སླུ་བ།།ནོངས་མི་མངའ་ཕྱིར་རྗེས་སུ་མཐུན།།ལེགས་པར་སྦྱར་བས་གོ་སླ་སྟེ།།ཁྱོད་ཀྱི་གསུང་ནི་ལེགས་གསུམ་ལྡན།།རེ་ཞིག་དང་པོར་ཁྱོད་ཀྱི་གསུང་།།ཉན་པ་རྣམས་ཀྱི་ཡིད་འཕྲོག་མཛད།།དེ་ནས་ཡིད་ལ་བསམ་བགྱིས་ན།།རྡུལ་དང་མུན་པ་དག་ཀྱང་སེལ།།ཕོངས་པ་རྣམས་ཀྱི་དབུགས་འབྱིན་ཅིང་།།བག་མེད་རྣམས་ནི་སྐྲག་པར་མཛད།།བདེ་བ་ཅན་དག་སྐྱོ་བགྱིད་པས༑།ཁྱོད་གསུང་ཀུན་དང་འཚམ་པར་འཇུག།མཁས་པ་རྣམས་ཀྱི་དགའ་བ་སྐྱེད།།བར་མ་རྣམས་ཀྱི་བློ་ཡང་སྤེལ།།ཐ་མའི་རབ་རིབ་རྣམ་འཇོམས་པས།།གསུང་འདི་སྐྱེ་བོ་ཀུན་ལ་སྨན།།ལྟ་བ་དག་ལས་དགར་མཛད་ཅིང་།།མྱ་ངན་འདས་པར་ཉེ་བར་འདྲེན།།ཉེས་པ་སེལ་མཛད་ཁྱོད་ཀྱི་གསུང་།།ཡོན་ཏན་རྣམས་ཀྱི་ཆར་ཡང་འབེབས།།ཀུན་ལ་མ་ཐོགས་ཐུགས་མངའ་ཞིང་།།དགོངས་པའང་ཀུན་དུ་ཉེར་གནས་པས།།དེ་སླད་ཁྱོད་ཀྱིས་ལུང་བསྟན་ཀུན།།ཐམས་ཅད་ལ་ཡང་སླུ་མི་མངའ།།གང་སླད་ཡུལ་མིན་དུས་མིན་དང་།།སྣོད་མིན་རྣམས་སུ་མི་འཇུག་པ།།དེ་སླད་ཁྱོད་གསུང་དོན་མཆིས་ཏེ།།བརྩོན་འགྲུས་ལེགས་པར་བརྩམས་པ་བཞིན།།གསུང་ལ་བསྟོད་པ་སྟེ་ལེའུ་བདུན་པའོ།།།།
བགྲོད་པ་གཅིག་དང་ཐབས་བདེ་དང་།།ལེགས་པར་འབྲེལ་དང་ཉེས་པ་མེད༑།ཐོག་མ་བར་དང་མཐར་དགེ་བས།།ཁྱོད་ཀྱི་བསྟན་འདྲ་གཞན་ལ་མེད།།ཁྱོད་ཀྱི་གཞུང་ལུགས་དེ་ལྟ་བུ།།གཅིག་པུ་ཕངས་ལ་ལྟ་ཆགས་པས།།བྱིས་པ་གལ་ཏེ་སྨོད་བགྱིད་ན།།ལྟ་དང་འདྲ་བའི་དགྲ་མ་མཆིས།།གཞན་ནི་འགྲོ་བའི་དོན་སླད་དུ།།སྐུག་བསྔལ་མང་བསྟར་གང་ལགས་པ།།དེ་བསམས་ཁྱོད་བསྟན་ངན་ན་ཡང་།།གནས་པར་བགྱི་བ་ལ་ཐུག་ན།།ཕན་པ་གསུང་ཞིང་ཕན་མཛད་པ༑།ཁྱོད་ཀྱི་བསྟན་པ་ཅི་སྨོས་ཏེ།།མགོ་ལ་ཞུགས་ནི་འབར་བས་ཀྱང་།།ཅི་ཡི་སླད་དུ་སྒྲུབ་མི་བགྱིད།།ཁྱོད་ཀྱི་བསྟན་པས་རང་དབང་དང་།།བྱང་ཆུབ་བདེ་དང་ཞི་བ་དང་།།ཁྱོད་ཀྱི་ཡོན་ཏན་བསྔགས་པ་དང་།།ལེགས་པ་བཞི་པོ་འདི་ཀུན་ཐོབ།།དཔའ་བོ་ཁྱོད་ཀྱི་བསྟན་པ་འདི།།མུ་སྟེགས་ཐམས་ཅད་སྐྲག་མཛད་ལ།།བདུད་ནི་སེམས་ཁོང་ཆུད་མཛད་ཅིང་།།ལྷ་དང་མི་རྣམས་དབུགས་ཀྱང་འབྱིན།།འཆི་བདག་བསྟན་པ་ཁམས་གསུམ་གྱི།།ས་ཆེན་དག་ན་སྤྱོད་བགྱིད་པ།།མི་ཐོགས་བཟློག་པ་མ་མཆིས་པའང་།།ཁྱོད་ཀྱི་བསྟན་པས་ཟིལ་གྱིས་མནན།།ཁྱོད་ཀྱི་བསྟན་པའི་ལུགས་འཚལ་བ།།དགའ་ན་བསྐལ་པར་ཡང་གནས་ལ།།གང་དུ་བདུད་ཀྱིས་མི་རྫི་བ།།དེར་ཡང་དགའ་མགུར་རབ་ཏུ་མཆི༑།ལུང་གི་དོན་ནི་བསམ་པ་དང་།།བསྒོམ་དང་གུས་པར་མཉན་པ་ཡི།།དུས་གསུམ་ཆ་དབྱེ་ཁྱོད་ཀྱི་ནི།།བསྟན་ལས་གཞན་ལ་མཆིས་མ་ལགས།།དྲང་སྲོང་སྐྱེས་མཆོག་ཁྱོད་ཀྱི་བསྟན།།དེ་ལྟར་ལེགས་པས་ཁྱབ་འདི་ལ།།མ་གུས་གང་ལགས་དེ་ལས་ནི།།སྡུག་བསྔལ་ཆེན་པོའང་ཅི་ཞིག་མཆིས།།བསྟན་པ་ལ་བསྟོད་པ་སྟེ་ལེའུ་བརྒྱད་པའོ།།།།
ཁྱོད་ཐོས་པས་ནི་སྤྲོ་བ་སྐྱེ།།མཐོང་བས་དད་པ་སྐྱེ་བར་འགྱུར།།ཁྱོད་གསུང་ཐོས་པས་དགའ་འགྱུར་ཏེ།།བསྟན་པས་རྣམ་པར་གྲོལ་བར་མཛད།།ཁྱོད་ཀྱི་སྲས་ཀྱིས་མགུ་བར་འགྱུར།།འཕེལ་བས་སྐྱེ་དགུ་རྣམས་ཀྱང་དགའ།།གཤེགས་པ་ན་ནི་ཕན་འདོགས་མཛད།།ལྡོག་པ་ན་ནི་རྒུད་པར་འགྱུར།།བསྒྲགས་པས་སྡིག་པ་འཕྲོག་པར་མཛད།།ཁྱོད་དྲན་པས་ནི་རངས་པར་འགྱུར།།བཙལ་བས་བློ་གྲོས་སྐྱེ་འགྱུར་ཏེ།།ཡོངས་སུ་ཤེས་པས་རྣམ་པར་འདག།ཁྱོད་ལ་བསུ་བས་དཔལ་དུ་བྱེད།།བསྟེན་པས་བློ་གྲོས་མཆོག་ཏུ་འགྱུར།།བསྟེན་ན་འཇིགས་པ་མེད་པར་མཛད།།བསྙེན་བཀུར་བགྱིས་པས་བདེ་བར་འགྱུར།།ཚུལ་ཁྲིམས་ཕུན་སུམ་ཚོགས་པས་དག།བསམ་གཏན་ཕུན་སུམ་ཚོགས་པས་དང་།།ཤེས་རབ་ཕུན་ཚོགས་མི་འཁྲུགས་པས།།ཁྱོད་ནི་བསོད་ནམས་མཚོ་ཆེན་ལགས།།ཁྱོད་སྐུ་བལྟར་འོས་རིན་ཆེན་ཏེ།།ལེགས་གསུངས་མཉན་འོས་རིན་ཆེན་ལགས།།ཆོས་ནི་སྤྱད་འོས་རིན་ཆེན་པས།།ཁྱོད་ནི་རིན་ཆེན་འབྱུང་གནས་ལགས།།ཁྱོད་ནི་ཆུ་བོས་བདས་པའི་གླིང་།།སྨས་པའི་བདག་ཉིད་སྐྱོབ་པ་སྟེ།།སྲིད་པའི་འཇིགས་པས་ཉེན་པའི་སྐྱབས།།ཐར་འཚལ་རྣམས་ཀྱི་འདྲེན་པ་ལགས།།ཚུལ་ཁྲིམས་དག་ཕྱིར་སྣོད་ཀྱི་མཆོག།ཞིང་གཤིན་འབྲས་བུ་ཕུན་སུམ་ཚོགས།།སྲོག་ཆགས་ཀུན་ལ་ཕན་མཛད་ཕྱིར།།གྲོགས་ཀྱི་ཕུལ་ཡང་ཁྱོད་ལགས་སོ།།ཕན་འདོགས་མཛད་པས་མཛའ་བཤེས་ཏེ།།འགྲོགས་ན་བདེ་ཕྱིར་སྙིང་དུ་སྡུག།ཞི་ཕྱིར་གཅིག་ཏུ་ཡིད་དུ་འོང་།།ཡོན་ཏན་ཀུན་མངའ་མཆོད་འོས་ཁྱོད།།སྡིག་པ་མེད་པས་ཡིད་དང་འཐད།།སྐུ་གསུང་བཟང་བས་དགའ་བར་མཛད།།དོན་ཀུན་འགྲུབ་ཕྱིར་དཔལ་ཡངས་ཏེ།།ཡོན་ཏན་ལེགས་རྟེན་བཀྲ་ཤིས་ལགས།།སྨོན་ལམ་ལ་བསྟོད་པ་སྟེ་ལེའུ་དགུ་པའོ།།།།
ཁྱོད་ནི་རྔན་ཐེན་བགྱིད་ལ་སྐུལ།།ཆོམ་རྐུན་བགྱིད་པ་ཚར་ཡང་གཅོད།།གྱ་གྱུ་ཅན་རྣམས་རྣལ་དུ་འགོད།།དལ་བུས་བགྱིད་ལ་གཞེན་སྐུལ་འདེབས།།དུལ་བ་རྣམས་ནི་ལམ་ལ་སྦྱོར།།དམུ་རྒོད་རྣམས་ལ་བཏང་སྙོམས་མཛད།།དེ་སླད་སྐྱེས་བུ་འདུལ་བ་ཡི།།ཁ་ལོ་སྒྱུར་བ་བླ་མེད་མཆོག།ཁྱོད་ནི་ཉམ་ཐག་རྣམས་ལ་བརྩེ།།བདེ་བར་གནས་ལ་ཕན་པར་དགྱེས།།ཕོངས་པར་གནས་ལ་ཐུགས་རྗེ་བས།།ཀུན་ལ་ཕན་པར་བཞེད་པ་ལགས།།ཁྱོད་ནི་དགྲ་བོ་རྣམས་ལའང་བྱམས།།ཉམས་པར་གྱུར་ལ་ཕན་འདོགས་མཛད།།གཏུམ་པོ་རྣམས་ལ་ཐུགས་བརྩེ་བས།།ཁྱོད་ནི་ཡ་རབས་རྨད་ཅིག་ལགས།།ཕན་འདོགས་བགྱིད་སླད་ཕ་མ་དག།གལ་ཏེ་བླ་མར་འཚལ་ན་གོ།།ཁྱོད་ནི་ལྷག་པར་ཕན་འདོགས་པས༑།བླ་མ་ཉིད་གྱུར་སྨོས་ཅི་འཚལ།།རང་གི་དོན་ལ་མི་ལྟ་བས།།ཉིད་ཀྱི་དགྲ་བོ་ལྟར་གྱུར་ཅིང་།།གཡང་སའི་མུན་ན་གནས་རྣམས་ལ།།ར་བ་ལྟ་བུར་གྱུར་པའང་ཁྱོད།།འཇིག་རྟེན་གཉིས་ཀར་སྨན་གདགས་དང་།།འཇིག་རྟེན་ལས་ནི་འདའ་སླད་དུ།།མུན་པར་གྱུར་པའི་འཇིག་རྟེན་ལ།།ཁྱོད་ཀྱིས་ཤེས་རབ་སྣང་བར་མཛད།།ཡུལ་ལ་ཉེ་བར་སྤྱོད་པ་ན།།ལྷ་མིའི་སྤྱོད་པ་ཐ་དད་ཀྱང་།།ཆོས་ཀྱི་ལོངས་སྤྱོད་ཐུན་མོང་བས།།ཁྱོད་ལ་དབྱེ་བ་མི་མངའོ།།བཅོམ་ལྡན་ཁྱོད་ཀྱིས་སྐྱེ་བ་དང་།།ན་ཚོད་རིགས་དང་ཡུལ་དང་ནི།།དུས་ཀྱི་སྐྱོན་མེད་ཆོས་རྣམས་ཀྱིས།།འདི་དག་ཀུན་ལ་སྨན་ཡོན་བཏགས།།ཁྱོད་ཀྱི་ཉན་ཐོས་སྲིད་བྲལ་ཞིང་༑།ཡ་མཚན་འཛིན་པ་མེད་རྣམས་ལའང་།།ལྷ་རྣམས་ཐལ་སྦྱར་སྨོན་བགྱིད་ཅིང་།།ཡ་མཚན་ཆེ་བ་ལྟ་བུར་མཆོད།།ཨེ་མའོ་སངས་རྒྱས་འཁོར་བ་ཡི།།ཉིང་གུར་གྱུར་པ་བྱུང་བ་བརྗིད།།དེས་ནི་མི་ཡང་ལྷ་རྣམས་ཀྱིས།།སྨོན་པར་བྱ་བ་ཉིད་དུ་གྱུར།།ལམ་ལ་འཇུག་པ་ལ་བསྟོད་པ་སྟེ་ལེའུ་བཅུ་པའོ།།།།
མཉེལ་དང་ཞེ་བདེ་ཉམས་གྱུར་དང་།།སྐྱེ་བོ་ངན་དང་འགྲོགས་པ་དང་།།མི་མཐུན་པ་དང་མང་པོ་ཡི།།སྐྱོན་ཡང་ཡོན་ཏན་བཞིན་དགོངས་ཤིང་།།འགྲོ་བའི་དོན་སླད་མ་ཆགས་པའི།།ཐུགས་ཀྱིས༌བརྩོན་པ་གང་མཛད་པ།།སངས་རྒྱས་རྣམས་ཀྱི་སངས་རྒྱས་ཀྱི།།ཆོས་ཉིད་བཅོམ་ལྡན་དེ་རྨད་དོ།།བཤོས་ཀྱང་ཕལ་པ་གསོལ་མཛད་ཅིང་།།རེས་འགའ་སྨྱུང་བ་དག་ཀྱང་མཛད།།ཉམ་ངའི་ཤུལ་དུའང་གཤེགས་མཛད་ཅིང་།།རད་རོད་ཅན་དུའང་མནལ་བ་མཛད།།མགོན་ཁྱོད་གཙོ་བོར་གྱུར་ལགས་ཀྱང་།།གདུལ་བྱ་རྣམས་ལ་བྱམས་སླད་དུ།།སྐུ་ངས་བརྡོ་དང་གཅམ་ཚུལ་དང་།།སྐད་དང་ཆ་ལུགས་སྒྱུར་བའང་མཛད།།ཀུན་གྱིས་དགའ་མགུར་རང་དོན་ཕྱིར།།བྲན་བཞིན་བསྐོར་བར་བསྒྲིམས་པ་ལས།།མགོན་ཁྱོད་རྟག་ཏུ་བདག་ཉིད་ལ།།མངའ་མ་མཆིས་པའང་མ་ལགས་སོ།།ཁྱོད་ལ་གང་དང་གང་དུ་ཡང་།།ཇི་སྐད་བསྐུལ་བའང་མི་སྤོང་སྟེ།།ཉིད་ཀྱི་སྒྲུབ་པ་བཟང་པོ་ལས།།འདའ་བར་འགྱུར་བ་མ་མཆིས་སོ།།ཇི་ལྟར་ཁྱོད་ནི་གནོད་བགྱིད་ལ།།ཕན་པ་ལྷུར་མཛད་དེ་ལྟ་བུར།།སྐྱེ་བོ་དག་ནི་ཕན་བགྱིད་ལའང་།།ཕན་པ་དེ་ལྟར་ལྷུར་མི་བགྱིད།།ཁྱོད་ནི་གནོད་བགྱིད་དགྲ་བོ་ལ།།ཕན་པ་མཛད་པའི་བཤེས་ལགས་ཏེ།།རྟག་ཏུ་སྐྱོན་དག་ཚོལ་བ་ལ།།ཡོན་ཏན་འབའ་ཞིག་ཚོལ་བ་ལགས།།ཁྱོད་ནི་གང་ན་དུག་བཅས་ཤིང་།།ཞུགས་དང་བཅས་པར་སྤྱན་དྲངས་པ།།དེར་ནི་བརྩེར་བཅས་གཤེགས་པ་དང་།།ཁྱོད་ལ་བདུད་རྩི་ཅན་དུ་གྱུར།།བཟོད་པས་མི་སྙན་བརྗོད་པ་དང་།།འཁུ་བ་དག་ནི་བདེ་ལེགས་ཀྱིས།།མི་སྙན་སྨྲ་ལ་བདེན་པས་ཏེ།།ཁྱོད་ཀྱིས་སྡང་བ་བྱམས་པས་བཏུལ།།ཐོག་མ་མེད་དུས་གོམས་པ་ཡིས།།མི་ཡི་རང་བཞིན་མང་པོ་ཡང་།།ཁྱོད་ཀྱིས་ངན་སོང་རྣམ་བཟློག་ནས།།སྐད་ཅིག་ཉིད་ལ་ཡོངས་སུ་བསྒྱུར།།དཀའ་བ་མཛད་པ་ལ་བསྟོད་པ་སྟེ་ལེའུ་བཅུ་གཅིག་པའོ།།།།
རྩུབ་པ་ངང་འཇམ་བགྱིས་པ་དང་།།འཇུངས་པ་རྣམས་ནི་གཏོང་ཕོད་དང་༑།གཏུམ་པ་དེས་པར་བགྱིས་པ་གང་།།དེ་ནི་ཁྱོད་ཀྱི་ཐབས་མཁས་ལགས།།དགའ་བོའི་དབང་པོ་ཉེར་ཞི་དང་།།ང་རྒྱལ་ཁེངས་པ་འདུད་པ་དང་།།སོར་མོའི་ཕྲེང་བའང་ཞི་བགྱིས་ན།།སུ་ཞིག་ངོ་མཚར་བསྐྱེད་མི་བགྱིད།།ཁྱོད་ཀྱི་ཆོས་ཀྱི་རོས་ཚིམ་པས།།གསེར་ལས་བགྱིས་པའི་མལ་སྤངས་ནས།།རན་མང་བཏིང་བའི་གནས་མལ་དུ།།བརྟེན་རྣམས་བསོད་ཉམས་ཉལ་བར་བགྱིད།།ཁྱོད་ཀྱིས་དུས་དང་བསམ་མཁྱེན་པས།།རེས་འགའ་ཞུས་ནའང་མི་གསུང་ལ།།སྤྲོས་གྱུར་གཞན་ལ་བསྟན་པ་དང་།།དྲུང་དུ་གཤེགས་ནས་བཤད་པའང་མཛད།།དྲི་མེད་གོས་ལ་ཚོན་བཞིན་དུ།།ཐོག་མར་སྦྱིན་སོགས་གཏམ་དག་གིས།།སེམས་ལ་སྤྲོ་བ་བསྐྱེད་ནས་ནི།།ཕྱི་ནས་ཆོས་ནི་བསྟན་པ་མཛད།།འཁོར་བ་མི་བཟད་གཏིང་ནས་ནི།།འགྲོ་བ་ཉོན་མོངས་དྲང་སླད་དུ།།ཁྱོད་ཀྱིས་གང་ཞིག་མ་སྩལ་བའི༑།ཐབས་དང་སྤྱོད་པ་དེ་མ་མཆིས།།སྐུ་ཡི་ཆ་ལུགས་རྣམ་མང་དང་།།གསུང་གིས་སོ་སོའི་སྐད་བཞིན་དུ།།གདུལ་བྱའི་བསམ་པ་ཐ་དད་པ།།དེ་དང་དེར་ནི་ཁྱོད་ཀྱིས་མཛད།།དེ་དག་ཀུན་ཀྱང་དག་པ་དང་།།མི་འགལ་བ་དང་མཆོད་འོས་དང་།།བརྗིད་དང་ལྷ་མི་རྣམས་ལ་ནི།།སྨན་འདོགས་བཀུར་བ་ཤ་སྟག་ལགས།།སྨྲ་དང་བགྱིད་པ་ཕལ་ཆེར་ནི།།ལེགས་པར་རྔོ་ཐོགས་མ་ལགས་ཀྱི༑།བདེན་པར་གསུང་བ་ཁྱོད་ལ་ནི།།དེ་གཉིས་གཞན་དུ་གདའ་བ་ལགས།།བདག་ཉིད་དག་པ་འབའ་ཞིག་གིས།།ཁྱོད་ཀྱིས་འགྲོ་བའི་དཔལ་ཞིང་མཛད།།འདི་ལྟར་རྣམ་པ་འདི་འདྲའི་ཞིང་།།འཇིག་རྟེན་གསུམ་ན་མཆིས་མ་ལགས།།ཐོག་མེད་སྲིད་པ་ཉམ་ང་བར།།སྔ་ནས་གཅིག་ཏུ་ཉམས་པ་ཡི།།སེམས་ཅན་ཀུན་ལ་སྨན་སླད་དུ།།ཁྱོད་ནི་དེ་ལྟར་བརྩོན་པ་ལགས།།མཁས་པ་ལ་བསྟོད་པ་སྟེ་ལེའུ་བཅུ་གཉིས་པའོ།།།།
གང་གིས་ཁྱོད་དྲིན་ལན་ལོན་པའི།།སྒྲུབ་དེ་མཆིས་སྙམ་མི་བགྱིད་དེ།།སྐྱེ་བོ་གང་དག་མྱ་ངན་འདས།།དེ་དག་གིས་ཀྱང་ལན་མ་ལོན།།ཁྱོད་ཀྱི་ཆོས་ལ་གནས་དེ་དག།རང་དོན་ཁོ་ན་བགྱིད་པར་བས།།དེ་ཡི་སླད་དུ་འོ་བརྒྱལ་གང་།།དེ་ལ་ལན་གོ་ཅི་ཞིག་ལོན།།ཁྱོད་ནི་སེམས་ཅན་གཉིད་ལོག་པའི།།རྒྱུད་ལ་གཟིགས་པའི་ཞུགས་ཙེ་བ།།བག་མེད་གྱུར་པ་རྣམས་ཀྱི་ནི།།གྲོགས་བཟང་བག་དང་བཅས་པ་ལགས།།ཁྱོད་ཀྱིས་ཉོན་མོངས་གཞོམ་པ་བཤད།།བདུད་ཀྱི་གཡོ་དག་བསྟན་པ་མཛད།།འཁོར་བའི་རང་བཞིན་མི་བཟད་བརྗོད།།འཇིགས་པ་མེད་པའི་ཕྱོགས་ཀྱང་བསྟན།།ཕན་དགོངས་ཐུགས་རྗེ་ཅན་གྱིས་ནི།།སེམས་ཅན་རྣམས་ལ་བགྱི་འཚལ་བ།།གང་ཞིག་ཁྱོད་ཀྱིས་མ༌མཛད་པ།།གཞན་གོ་ཅི་ཞིག་མཆིས་ལགས་ཀྱེ།།གལ་ཏེ་ཆོས་ནི་འདི་དག་དང་།།སྤོ་བ་ཞིག་ཏུ་བཏུབ་ན་ནི༑།གདོན་མི་འཚལ་བར་ཁྱོད་ཀྱིས་ནི།།ལྷ་སྦྱིན་ལ་བརྟེན་ཀུན་ལའང་སྩོལ།།དེ་སླད་འགྲོ་ལ་བརྡ་སྤྲོད་པ།།འགྲོ་བའི་མགོན་པོ་ཁྱོད་ཀྱིས་ནི།།འདི་ན་ཕན་ཚུན་བྱེད་པ་པོ།།མེད་པ་སྐད་དུ་ངེས་པར་གསུངས།།འཇིག་རྟེན་རྣམས་ལ་ཐུགས་བརྩེ་བས།།ཡུན་རིངས་ས་སྟེངས་དམ་ཆོས་བཤད།།འཇིག་རྟེན་གསུམ་ཕན་འདོགས་ནུས་པའི།།སློབ་མ་དམ་པའང་མང་དུ་བསྐྲུན།།མངོན་དུ་གདུལ་བྱའི་ཚོགས་ཀྱང་ནི།།མཛེས་བཟངས་ཡན་ཆད་བཏུལ་ལགས་པས།།ད་གོ་ཁྱོད་ལ་སེམས་ཅན་གྱི།།བུ་ལོན་ལྷག་མ་ཅི་མཆིས་ན།།འདི་ལྟར་རྡོ་རྗེའི་ཏིང་འཛིན་གྱིས༑།སྐུ་གདུང་ཏིལ་འབྲུ་བཞིན་བླགས་ནས།།མཇུག་ཏུའང་ཁྱོད་ཀྱིས་ཤིན་ཏུ་ནི༑།དཀའ་སྤྱད་ཡལ་བར་མ་དོར་རོ།།གཟུགས་ཀྱི་སྐུ་དང་ཆོས་འདི་དག།གཞན་དོན་ཁོ་ནར་མཛད་དོ་ཞེས།།འཇིག་རྟེན་ཡིད་ཆེས་དཀའ་འདི་ལ།།ཁྱོད་ཀྱིས་མྱ་ངན་འདས་པ་བསྟན།།དེ་སླད་ཆོས་སྐུ་མ་ལུས་པ།།སྲས་ཀྱི་མཆོག་ལ་གཏད་མཛད་དེ།།གཟུགས་སྐུ་ཏིལ་འབྲུ་ལྟར་བཤིག་ནས།།ཁྱོད་ནི་ཡོངས་སུ་མྱ་ངན་འདས།།ཨེ་མའོ་གནས་པ་ཨེ་མའོ་ཚུལ།།ཨེ་མའོ་ཡོན་ཏན་ཨེ་མའོ་སྐུ།།སངས་རྒྱས་ཀྱི་ནི་ཆོས་རྣམས་ལ།།ཡ་མཚན་མི་ཆེ་འགའ་མ་མཆིས།།ཕན་འདོགས་མཛད་ཅིང་བལྟ་ན་སྡུག།སྐུ་གསུང་ཕྲིན་ལས་ཞི་གྱུར་པ།།ཁྱོད་ལའང་སྡང་བར་རབ་བགྱིད་པའི།།རྨོངས་པ་མི་བཟད་པ་ལ་གཟིགས།།བསོད་ནམས་རྒྱ་མཚོ་རིན་ཆེན་གཏེར།།ཡོན་ཏན་འབྱུང་གནས་ཆོས་ཀྱི་ཚོགས།།ཁྱོད་ལ་སེམས་ཅན་གང་འདུད་པ།།དེ་དག་ལ་ཡང་ཕྱག་འཚལ་ལེགས།།མགོན་ཁྱོད་ཡོན་ཏན་མི་བས་ཀྱང་།།བདག་གི་ཞོ་ཤ་བས་འཚལ་བས།།དེས་ན་འཇིགས་པ་མཆིས་སླད་དུ།།གློ་བ་ལ་ནི་བཅགས་བཞིན་མཆིས།།ཁྱོད་ཀྱི་རང་གི་ངོ་བོ་ཉིད༑།ཚད་མ་མཆིས་ལ་བསམ་མི་ཁྱབ།།བསྟན་མིན་གྲངས་ཀྱང་མ་མཆིས་པ།།ཁྱོད་བདག་ཉིད་ཀྱིས་མཁྱེན་ལགས་གྲང་།།མཚོ་ཆེན་ཆབ་ནི་བས་པར་མ་གྱུར་ཀྱང་༑།སྐྱེ་བོའི་གདུང་བ་རབ་ཏུ་ཞི་བགྱིད་ལྟར།།ཁྱོད་ཀྱི་ཡོན་ཏན་ཆ་ཙམ་མ་བསྒྲགས་ཀྱང་།།བདག་ནི་མཆོག་ཏུ་གློ་བ་དགའ་ཞིང་མཆིས།།བདག་གིས་ཐུབ་ལ་དད་པས་སྤོབས་སྐྱེས་པའི།།དགེ་བའི་ལས་འདིའི་འབྲས་བུ་འཁྲུངས་པ་ཡིས༑།ངན་རྟོག་རླུང་དམར་འཚུབས་པས་དཀྲུགས་པ་ཡི།།འགྲོ་བའི་སེམས་ནི་རྣལ་དུ་གནས་པར་ཤོག།བུ་ལོན་མེད་པར་བསྟོད་པ་སྟེ་ལེའུ་བཅུ་གསུམ་པའོ༑།།།
བརྒྱ་ལྔ་བཅུ་པའི་བསྟོད་པ་སློབ་དཔོན་མཁས་པ་ཆེན་པོ་བྲམ་ཟེ་རྟ་དབྱངས་ཀྱིས་མཛད་པ་རྫོགས་སོ།།།།
རྒྱ་གར་གྱི་མཁན་པོ་ཤྲཱི་ཤྲདྡྷཱ་ཀ་ར་ཝརྨྨ་དང་།ལོ་ཙཱ་བ་ཤཱཀྱ་བློ་གྲོས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།།།