ས་ལ་རང་བཞིན་གྱིས་གྲུབ་པའི་ཡོན་ཏན་གྱི་ཆེ་བ།

དང་པོ།  ས་ལ་རང་བཞིན་གྱིས་གྲུབ་པའི་ཡོན་ཏན་གྱི་ཆེ་བ། 

དང་པོ་ས་ལ་རང་བཞིན་གྱིས་གྲུབ་པའི་ཡོན་ཏན་ནི།   གངས་ཅན་མནྡྷ་ར་དང་ལྷུན་པོ་སོགས།  །ལྷ་དང་དྲང་སྲོང་རིག་འཛིན་བགྲང་ཡས་ཀྱིས།   །ཉེ་བར་བསྟན་པའི་རི་ཡི་རྒྱལ་པོ་རྣམས།   །ཕྱོགས་འདིར་གཅིག་ཏུ་འདུས་པ་ལྟ་བུར་ཡོད།   །ཕུགས་བཞིའི་རི་རྣམས་རྩེ་མོ་ཤིན་ཏུ་མཐོ།   །རྩ་བ་བརྟན་ཅིང་དབྱིབས་ལེགས་ལྷུན་སྡུག་ཆགས།   །ངོས་རྣམས་སྨན་ལྗོངས་ཉམས་དགའ་ཡངས་པ་དང༌།   །ཟླ་བ་ཆུ་ཤེལ་ཨིན་དྲ་ནཱི་ལ་སོགས།   །ནོར་བུའི་ཕུང་པོ་བརྩེགས་འདྲའི་བྲག་རི་མཛེས།   །རི་བོའི་སུལ་རྣམས་ནགས་ཚལ་སྣ་ཚོགས་དང༌།   །ལྗོན་ཤིང་དུ་མས་རྣམ་པར་བརྒྱན་པ་ཡོད།   །ཟླ་བ་དྲུག་ཏུ་མེ་ཏོག་སྣ་ཚོགས་བཀྲ།   །

བཞི་བརྒྱ་རྩ་བཞིའི་ནད་ཀུན་སེལ་བྱེད་པ།   །སྨན་མཆོག་རྣམ་པ་སྣ་ཚོགས་དུ་མ་ཡི།   །དྲི་ཞིམ་ངད་ཀྱིས་ཕྱོགས་ཀུན་ཁྱབ་པ་དང༌།   །རྣམ་པ་སྣ་ཚོགས་འབྲས་བུ་ཆགས་པ་ནི།   །འཆི་མེད་དབང་པོ་མཆོད་སྦྱིན་བརྒྱ་པ་འམ།   །མི་འམ་ཅི་ཡི་རྒྱལ་པོ་ལྗོན་པ་ནི།   །འཁོར་བཅས་རོལ་ཞིང་རྩེ་བའི་སྐྱེད་ཚལ་འདྲ།   །རི་བོའི་མགུལ་ནས་ཆར་སྤྲིན་གསར་པ་འཁྲིགས།   །བདུད་རྩིའི་ཆར་ཟིམ་རྒྱུན་མི་འཆད་པར་འབབ།   །མཐོང་བས་ཡིད་འཕྲོག་ཐོས་ན་ཉམས་དགའ་ཞིང༌།   །བསྡད་པ་ཙམ་གྱིས་ཏིང་འཛིན་ངང་གིས་སྐྱེ།།   ཀླུ་ཡི་རྒྱལ་པོ་རྒྱ་མཚོའི་རྩེ་ས་འདྲ།   །འབབ་ཆུ་སྣ་ཚོགས་ལྷུང་ལྷུང་སྒྲ་འབྱིན་ཅིང༌།   །རི་དྭགས་དུ་མ་བག་ཕབ་བདེ་བར་རྒྱུ།   །འདབ་ཆགས་སྣ་ཚོགས་སྙན་པའི་ཅ་ཅོ་སྒྲོག   །རྟ་བདུན་རྒྱལ་པོ་ལྷོ་ཡི་ཁྱིམ་གནས་པའི།  །ཟླ་བ་དྲུག་ཏུ་རི་དང་རི་བོའི་སུལ།   །རི་དྲུང་རི་ཡི་ཤོད་ཀྱི་ངོགས་རྣམས་སུ།   །རྨད་བྱུང་ཡ་མཚན་ཁ་དོག་སྣ་ཚོགས་འཆར།   །སྔོན་ནི་གསེར་དང་བྱི་རུའི་འཕྲེང་བ་སྤེལ།   །དགུན་དུས་རི་དབང་རྒྱས་པའི་རྩེ་མོ་རྣམས།   །བཅོ་ལྔའི་ཟླ་བ་ཉ་རྒྱས་ལྟ་བུར་འགྱུར།   །ཡན་ལག་བརྒྱད་ལྡན་འབབ་ཆུ་དུ་མ་ཅན།   །རི་མཐོ་ས་གཙང་རིག་པ་ཤིན་ཏུ་དངས།   ། ལུ་ཧི་ཏ་ཞེས་ཆུ་ཀླུང་ཚངས་པའི་བུ།   །འབབ་ཆུའི་རྒྱལ་པོ་བྱང་གི་ཕྱོགས་སུ་རྒྱུ།   །རྒྱལ་བའི་ཞལ་མཐོང་གྲུབ་པའི་དམ་ལ་གནས།   །འདྲེན་པའི་བསྟན་པ་གཅེས་པར་སྐྱོང་བ་ཡི།   །ལྷ་མོ་མཐུ་ལྡན་ནག་སྨན་རྒྱལ་མོ་ནི།   །ལྷ་སྨན་འབུམ་གྱི་ཚོགས་དང་ལྷན་ཅིག་ཏུ།   །དགའ་བས་རོལ་ཞིང་ལྷ་སྲིན་སྡེ་བརྒྱད་ལ།  །དབང་བསྒྱུར་རྫུ་འཕྲུལ་ཆེན་པོས་སྐྱོང་བའི་གནས།   །རི་རྒྱལ་འདི་ཡི་རི་འདབས་ཁོར་ཡུག་ན།   །གྲུབ་པའི་གནས་དང་ལྷཁང་གཙུག་ལག་ཁང༌།   །ཆོས་གྲྭ་བརྒྱ་ཕྲག་དུ་མས་བསྐོར་ཏེ་གནས།   །དེ་ལས་ཁྱད་པར་གནས་མཆོག་དམ་པ་འདི།   །ས་གཞི་ཨེ་ཡིག་ཆོས་ཀྱི་འབྱུང་གནས་འདྲ།   །མཁའ་ལ་རང་བྱུང་འཁོར་ལོ་རྩིབས་བརྒྱད་དབྱིབས།   །རི་རྣམས་པདྨ་འདབ་མརྒྱས་པ་འདྲ།   །ནུབ་བྱང་དཔལ་གྱི་རི་བོ་སྡོ་འབོར་སྐྱོང༌།   །མཐོ་ཞིང་བརྗིད་ཆགས་རི་རྒྱུད་དུ་མས་བསྐོར།   །ཕྱི་རོལ་རྒྱལ་ཁམས་གཞན་ནས་བལྟས་པའི་ཚེ།   །ས་ལས་རྡོ་རྗེ་རྩེ་ལྔ་ལྟ་བུར་འཕགས།   །གནས་འདི་འི་ནང་གི་གང་ནས་བལྟས་གྱུར་ཀྱང༌།   །འཁོར་ལོས་བསྒྱུར་རྒྱལ་གདན་ལ་བཞུགས་པ་འདྲ།   །བྱང་ཤར་ཕྱོགས་ན་རྟ་མཆོག་རིན་ཆེན་དང༌།   །དེ་འི་དྲུང་ན་དམག་དཔོན་རིན་པོ་ཆེ།   །དཔའ་བོའི་ཚོགས་ཀྱིས་བསྐོར་བ་འདྲ་བ་ཡོད།  །བྱང་གི་ཕྱོགས་ན་ཉེ་བར་བརྟེན་པ་ནི།   །བྲག་རིའི་འཕྲེང་བ་འཁོར་ལོ་རིན་ཆེན་འདྲ།   །དེ་འོག་ཡང་རྫོང་ཞེས་གྲགས་བྲག་རི་ནི།   །བློན་པོ་རིན་ཆེན་གཙོ་ལ་གུས་པས་འདུད།   །ནོར་བུ་རིན་ཆེན་འདྲ་བའི་བྲག་རི་ནི།   །ནུབ་བྱང་ཕྱོགས་གནས་རི་དེའི་ངོས་ལ་ནི།   །འདབ་ཆགས་དབང་པོ་དུམ་དགའ་བའི་རོལ།   །གྲུབ་པའི་གནས་མཆོག་དུ་མས་བརྒྱན་པ་ཡོད།   །ལྷོ་ཡི་ཕྱོགས་ན་ཡིད་འོང་རི་ཡི་དབྱིབས།   །བཙུན་མོ་རིན་ཆེན་མངོན་དུ་ཕྱོགས་པ་འདྲ།   །ནུབ་ཕྱོགས་ར་ནི་གླང་་ཆེན་ཉལ་བ་བཞིན།   །མདུན་རི་ལྷུན་ཆགས་སྨན་ལྗོངས་རྒྱས་པ་ནི།   །འབྲུ་ཡིཕུང་པོ་ལྟ་བུར་དབྱིབས་ལེགས་ཤིང༌།   །གནོད་སྦྱིན་དབང་པོ་གཏེར་གྱི་བདག་པོའི་གཙོ།   །འཕགས་པ་ཛམ་བྷ་ལཡི་དབྱིབས་སུ་ཡོད།   །ཕུ་ནི་གཟེང་མཐོ་ལྕགས་རི་ལྟ་བུས་བསྐོར།   །མདའ་ནི་མ་ཤོར་ཕྱག་རྒྱ་ལྟ་བུར་བསྣོལ།   །ཤར་རིའི་ངོས་ལ་བཀྲ་ཤིས་དཔལ་བེ་དང༌།   །གནས་ལུགས་མཚོན་པ་ཨ་ཡིག་གསལ་བར་དོད།   །གཡོན་ཕྱོགས་དངུལ་གྱི་ཕྱེ་མས་གཡོགས་འདྲ་བའི།   །རི་པོ་དར་ཡོལ་ལྟ་བུས་མཛེས་པར་བྱས།   །དོན་དམ་ཨེ་ལ་ཝཾ་ཡིག་བཞུགས་པ་ལྟར།  །གནས་ཀྱི་ལྟེ་བར་མཐོང་གྲོལ་ཆེན་པོ་ནི།   །ཕྱོགས་བཅུ་དུས་གསུམ་བཞུགས་པའི་སངས་རྒྱས་དང༌།   །བྱང་ཆུབ་སེམས་དཔའ་ཀུན་གྱི་ངོ་བོ་ཉིད།   །མཐོང་ཐོས་དྲན་རེག་འབྲེལ་ཚད་དོན་ལྡན་ནི།   །རྨང་ནི་ས་གཞི་ལྟ་བུར་རྒྱ་ཆེ་ཞིང༌།   །རྩེ་མོ་སྐྱེ་མེད་གནས་ལ་རེག་པ་སྙམ།   །དཀོད་ལེགས་རྣམ་པར་རྒྱལ་བའི་ཁང་བཟང་འདྲ།   །སངས་རྒྱས་རྣམ་པར་སྣང་མཛད་བཞུགས་པའི་གནས།   །གཞི་དང་སྙིང་པོ་མེ་ཏོག་གིས་བརྒྱན་པ།   །རབ་འབྱམས་རྒྱ་མཚོ་ཞེས་བྱའི་ཞིང་ཁམས་དང༌།   །འོད་དཔག་མེད་ཀྱི་གནས་མཆོག་བདེ་བ་ཅན།   །མི་འཁྲུགས་ཞིང་ཁམས་མངོན་དགའ་ལ་སོགས་དང༌།   །འདོད་པའི་ཁམས་ཀྱི་མཆོག་རབ་དགའ་ལྡན་དང༌།   །གཟུགས་ཁམས་རྩེ་མོ་དབང་ཕྱུག་ཆེན་པོའི་ཞིང༌།   །མཁའ་ཁྱབ་འོག་མིན་སྟུག་པོ་བཀོད་པ་སོགས།   །ཀུན་འདུས་བདག་ཉིད་མཆོད་རྟེན་དཔལ་ཡོན་ཅན།  །སྐུ་གཟུགས་གཞལ་དུ་མེད་པས་གང་བ་བཞུགས།   །མཐའ་སྐོར་ཁོ་ར་ཁོར་ཡུག་ཕྱོགས་ཀུན་ཏུ།   ། གཙུག་ལག་ཁང་དང་སྒྲུབ་གནས་བགྲང་ཡས་ཡོད།   །དབུས་ནི་ཧེ་རུ་ཀ་དཔལ་དུས་འཁོར་སོགས།   །འཁོར་ལོའི་དབང་ཕྱུག་རྣམས་ཀྱི་དཀྱིལ་འཁོར་དང༌།   །ཕྱི་རོལ་ཕྱོགས་མཚམས་དུར་ཁྲོད་ཆེན་པོ་བརྒྱད།   །དྲོ་རྗེ་ཅན་གྱི་དཀྱིལ་འཁོར་ཟབ་མོ་དང༌།   རྒྱ་ཆེའི་དཀྱིལ་འཁོར་ངོ་མཚར་རྨད་དུ་བྱུང༌།   ། གནས་མཆོག་དམ་པ་འདིར་ནི་སུ་བསྡ་ཀྱང༌།   །ཆགས་སྡང་ལ་སོགས་ཉོན་མོངས་ངང་གིས་སངས།  ། དགེ་བའི་ཆོས་རྣམས་གོང་ནས་གོང་དུ་འཕེལ།   །གཉིད་རྨུགས་སལ་ཞིང་རིགས་པ་དངས་པའི་གནས།   །ཞེན་ཆགས་སེལ་ཞིང་ངེས་འབྱུང་འཕེལ་བའི་གནས།   །གནོད་སེམས་འབྲི་ཞིང་སྙིང་རྗེ་རྒྱས་པའི་གནས།   །རྣམ་གཡེངས་སྤངས་ཞིང་ཞི་གནས་བརྟན་པའི་གནས།   །ལོག་རྟོག་མི་འབྱུང་ལྷག་མཐོང་ངང་གིས་སྐྱེས།   །གནས་མཆོག་འདི་དང་མཚུངས་པ་གཞན་ཡོད་མིན།   །ཕྱོགས་འཛིན་ཅན་གྱིས་བསྔགས་པ་བརྗོད་པ་དང༌།   །ཐེ་རང་འགོང་པོས་གྲགས་པ་བསྒྲགས་པ་དང༌།   །དབང་སྡུད་ནོར་སྒྲུབ་ལ་སོགས་རྟེན་འབྲེལ་ཀྱིས།   །འདུ་འཚོགས་ཅན་དང་གྲགས་པ་ཆེ་བ་འགར།   །རྨོངས་པའི་འགྲོ་རྣམས་ཆུ་ལྟར་རྒྱུག་པ་ལ།   །ཞིང་མཆོག་དམ་པར་འཁྲུལ་དང་འདི་མི་མཚུངས།   ། གཞན་དུ་ལོ་དང་ཟླ་བར་བསྒོམས་པ་བས།   །གནས་མཆོག་འདིར་ནི་ཞག་དང་ཟ་མ་ཙམ།   །བསྒོམས་པའི་ཕན་ཡོན་ལྷག་པར་ཆེ་བ་ཡིན།   །གཞན་དུ་དགེ་སྦྱོར་འབད་དེ་བསྒོམས་པ་བས།   །སྡིག་ལས་སྤངས་ཆོས་དང་བླ་མ་ལ།   །མོས་གུས་བྱས་ནས་གནས་འདིར་ཉལ་བ་ཡང༌།   །བླ་མེད་བྱང་ཆུབ་་མཆོག་ལ་ཉེ་བ་ཡིན།   །ཉ་པ་གདོལ་པ་རི་དྭགས་རྔོན་པ་དང༌།   །མཚམས་མེད་བྱེད་པ་ལ་སོགས་སྡིག་ཅན་ཡང༌།   །གནས་འདི་བསྐོར་ཞིང་སྒྲུབ་ཆུ་འཐུང་པ་དང༌།   །ཁྲུས་བྱས་ཕྱག་དང་སྐོར་བས་མཆོད་པ་ཕུལ།   །དེ་ཡིས་སྡིག་པ་དག་ནས་ལྷ་ཡུལ་སྐྱེས།   །སྐྱེ་བོ་གཞན་དག་སྨོས་ཀྱང་ཅི་ཞིག་དགོས།   །གནས་མཆོག་འདི་ནི་མཐོང་བ་དོན་ལྡན་ཡིན།   །
དེ་ལྟར་ན་མཚན་ཉིད་ཕུན་སུམ་ཚོགས་པ་དང་ལྡན་པའི་གནས་མཆོག་འདི་ནི།   རྒྱལ་བ་ཤཱཀྱ་སེང་གེ་ལ་སོགས་པ་སྔར་བྱོན་པའི་སངས་རྒྱས་ཐམས་ཅདཀྱིས་བྱིན་གྱིས་བརླབས།   འཕགས་པ་སྤྱན་རས་གཟིགས་ཀྱི་བཞུགས་གནས་སུ་སྩལ་བ་ལགས།   