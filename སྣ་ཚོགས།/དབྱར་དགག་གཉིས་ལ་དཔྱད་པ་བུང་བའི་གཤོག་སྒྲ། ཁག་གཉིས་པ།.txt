http://bo.jetsongkhapa.org/zhibjug2/qita/2017-08-09/3397.html
དབྱར་གྱི་དམ་ཚིག
དབྱར་གནས་པའི་དམ་ཚིག་ནི། ༡༽དམ་བཅའ་བའི་གནས་སུ་འབྲེལ་བ་བྱ་བ་ནི། དབྱར་ཁས་ལེན་པའི་ས་གནས་དེ་གར་རང་དུ་ཇི་ལྟར་ཁས་བླངས་པ་ལྟར་ཟླ་བ་གསུམ་གྱི་ནང་ནས་དུས་རིང་ཤོས་གནས་པར་བྱ་བའོ། ། ༢༽དབྱར་གྱི་ནང་དུ་འཁྲུག་ལོང་བསྐྱེད་པར་མི་བྱ་བ་ནི། དབྱར་གནས་པའི་དགོས་པ་གཙོ་བོ་ནི་ཐོས་བསམ་སྒོམ་གསུམ་འཕེལ་བའི་ཆེད་དུ་ཡིན་པས་དེའི་ནང་དུ་འཁྲུགས་ལོང་བྱས་ན་ཐོས་བསམ་སྒོམ་གསུམ་ལ་གནོད་ཚབས་ཆེ་བ་དང་། འདུས་ཚོགས་མཉམ་འདུས་ཀྱིས་གནས་པ་ལ་འཁྲུག་ལོང་བྱུང་ན་དགེ་བའི་བར་ཆད་ཤིན་ཏུ་ཆེ་བས་ཀྱང་དམ་ཚིག་གལ་ཆེ་བ་ཞིག་ལ་འཇོག་པར་མཛད་དམ་སྙམ། འདུལ་ཁྲིམས་ལ་གཅེས་སྐྱོང་ལེགས་པའི་དགོན་པ་འགའ་ཞིག་གིས། དབྱར་གྱི་ནང་དུ་དགེ་འདུན་པ་ནང་ཕན་ཚུན་འཁྲུག་ལོང་ཡོང་བའི་དོགས་གཞིའི་འོག་དོ་ནན་ཤིན་ཏུ་ཆེ་བར་མཛད། དགོན་བདག་དང་ཁྲིམས་བདག་ཀྱིས་དགེ་འདུན་པ་ལ་ནན་ཏུར་བྱེད་པ་སོགས་ཀྱང་འཛེམས་ནས་དབྱར་གྲོལ་ནས་ཐག་གཅོད་བྱེད་ཅེས་སོགས་ཀྱི་ཕྱག་ལེན་མཛད་བཞིན་པ་ཁམས་གཙང་ཞིག་རེད། ༣༽ དབྱར་གནས་པའི་དགོས་པ་གཙོ་བོ་ནི་ཐོས་བསམ་སྒོམ་གསུམ་ལ་བརྩོན་པ་གནང་བ་དེ་ཡིན། འདི་ནི་དབྱར་གནས་གཅིག་པུའི་སྐབས་མིན་པར་དུས་ཐམས་ཅད་དུ་གཟབ་དགོས་པའི་གནད་དོན་ཞིག་ཀྱང་ཡིན། རྒྱ་གར་དུ་སྟོན་པ་མྱ་ངན་ལས་འདས་པའི་རྗེས་སུ་ཡང་སྲ་བརྐྱང་བཏིང་ནས་ཟླ་བ་ལྔའི་རིང་གནས་གཞན་དུ་བསོད་སྙོམས་ཕེབས་པ་སོགས་མཛད་པས་དབྱར་གནས་ནི་ཐོས་བསམ་སྒོམ་གསུམ་ལ་བརྩོན་པའི་དུས་དམིགས་བསལ་ཞིག་ཡིན་པར་གོ་ཐུབ་ལ། རྒྱ་གར་དུ་བོད་ཀྱི་དགོན་པ་ཁག་ལྟར་དགོན་པ་སོ་སོའི་དགེ་འདུན་པ་སྤྱི་བྱིངས་རང་རང་གི་གྲ་ཤག་སོགས་བཟོས་ནས་རྒྱུན་སྡོད་ཀྱང་བྱེད་ཀྱིན་མེད་ཚོད་ཡིན་ཏེ། དབྱར་གནས་ཀྱི་གནས་མལ་སྟོབས་པའི་གླེང་གཞི་སོགས་ལས་དགེ་འདུན་སྤྱིའི་གནས་ཁང་རལ་བ་དང་འདྲུམ་པ་སོགས་འཕྲལ་དུ་བཅོས་ནས་དབྱར་གནས་པའི་དགེ་འདུན་པ་སོ་སོ་ལ་ལྡེ་མིག་དང་མལ་ཆ་སོགས་དྲང་བདེན་ལྷག་བསམ་གྱིས་བརྩིས་སྤྲོད་དགོས་པ་དང་། བར་བར་དུ་གནས་མལ་སྟོབས་པ་པོ་རྣམས་དགེ་འདུན་སྤྱིའི་རྫས་གནས་མལ་ཆུད་ཟོས་སུ་འགྲོ་གི་ཡོད་མེད་གཟིགས་རྟོག་དགོས་པའི་ཚུལ་སོགས་གསུངས་པ་ལས་ཤེས་པས་སོ། །དེང་སྐབས་བོད་ལ་དགོན་པ་སོ་སོའི་ངོས་ནས་གནས་མལ་བརྩིས་སྤྲོད་བྱ་རྒྱུ་གང་ཡང་མེད་པས་དབྱར་བདག་པས་ལྡེ་མིག་རེ་ཁྱེར་ཏེ་དགེ་འདུན་པ་རེ་རེའི་མདུན་དུ་ཡོང་ནས་ལག་པར་སྤྲོད་པའི་ཚུལ་བྱེད་པ་ནི་གནས་མལ་སྟོབས་པའི་ཕྱག་ལེན་གྱི་མཚོན་དོན་ཡིན་ནོ། ། ༤༽གནས་རལ་བ་དང་འདྲུམ་པ་བཅོས་པ་བྱ་བ་ནི། དབྱར་གྱི་ཚུལ་གནས་པའི་ཆེད་དུ་གནས་ཁང་ལ་རལ་སྐྱོན་དང་གས་སྐྱོན་ཡོད་པ་དག་བཅོས་ནས་དགེ་འདུན་སྤྱིའི་རྫས་ལ་མཐོང་ཆེན་དང་བརྩི་འཇོག་བྱེད་པའི་ཚུལ་ཞིག་ཡིན་ལ། གཙོ་བོ་དབྱར་ཆར་ཆུའི་དུས་སུ་གནས་ཁང་ལ་བདག་གཉེར་ལེགས་པོ་བྱེད་དགོས་ཤིང་དུས་དེར་དགེ་འདུན་པ་རྣམས་གནས་ཁང་སོ་སོ་ལ་བཞུགས་ཏེ་སྦྱིན་བདག་དང་བཅས་པས་བདག་གཉེར་གཟབ་ནན་བྱེད་པའི་ཚུལ་ཡང་ཡིན་པར་སེམས། ༥༽ དབྱར་གནས་སའི་གནས་དེར་ཡུན་རིང་དུ་གནས་པར་བྱ་བ་ནི། འདུལ་བ་གཞུང་དམ་པ་ལས། མཚམས་ཀྱི་ནང་དུ་ནི་ཞག་མང་དུ་གནས་པར་བྱའོ། །མཚམས་ཀྱི་ཕྱི་རོལ་ཏུ་ནི་ཞག་ཉུང་ངུར་གནས་པར་བྱའོ། །ཞེས་གསུངས་པའི་དགོངས་དོན་ཏེ། ཟླ་བ་གསུམ་གྱི་བཅས་པ་མཛད་པ་ལས་ཞག་བཅུ་གྲངས་ཤིག་གནས་པས་ནི་ཟླ་བ་གསུམ་གྱི་ནང་ནས་དུས་ཡུན་རིང་དུ་གནས་པའི་གོ་མི་ཆོད་པས་སོ། །དེས་ན་དབྱར་གནས་ཟླ་བ་གསུམ་དུ་གནས་ན་གནང་བ་མང་ཤོས་ཞག་བཞི་བཅུའི་གནང་བ་ཞུ་ཆོག་པ་དང་དེ་ལས་མང་མི་རུང་བར་ཞག་ལྔ་བཅུ་དབྱར་གྱི་གནས་སུ་བཞུགས་དགོས་པར་ལུང་ལས་གསུངས་པ་ལྟར་རོ། །དེང་སྐབས་སུ་དབྱར་ཟླ་བ་གཅིག་དང་ཕྱེད་དུ་གནས་ནས་དགག་དབྱེ་བྱ་བཞིན་པའི་དགོན་པ་ཁག་གིས་ཞག་བཞི་བཅུའི་གནང་བ་ཞུ་འོས་པ་དང་སྦྱིན་འོས་པ་ཞིག་གཏན་ནས་མིན་ཏེ། དེ་ལྟར་ན་དབྱར་གནས་པའི་དུས་ཞག་ལྔ་ལས་མེད་པས་དབྱར་གནས་པའི་གོ་མི་ཆོད་ཅིང་། ལུང་ལས། མཚམས་ཀྱི་ནང་དུ་ནི་ཞག་མང་དུ་གནས་པར་བྱའོ། །ཞེས་པའི་དགོངས་པ་དང་དངོས་སུ་འགལ་བས་སོ། ། ༦༽དབྱར་ཚུལ་དང་འདྲལ་བ་དངོས་སྤོང་བ་དང་འདྲལ་བའི་རྒྱུ་སྤོང་བ་ནི། འདུལ་བ་མདོ་རྩ་བ་ལས། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་སྐྱ་རེངས་འཆར་བར་མི་བྱའོ། །ཞེས་པ་ལྟར་འབྲལ་བ་དངོས་ནི་དམིགས་བསལ་ཁག་ཕུད་དབྱར་ནང་དུ་བྱིན་གྱིས་མ་རླབས་པར་མཚམས་ཀྱི་ཕྱི་རོལ་ཏུ་སྐྱ་རེངས་ཤར་བ་ན་གང་ཟག་དེའི་དབྱར་རལ་བ་དངོས་ཡིན་ལ། དབྱར་ནང་དུ་རྙེད་པ་བགོད་པ་དང་། དབྱར་ནང་དུ་ལྟུང་བ་གླེང་དྲན་བྱེད་པ་དང་། དབྱར་ནང་དུ་ནན་ཏུར་བྱེད་པ་གསུམ་ནི་དབྱར་རལ་བའི་རྒྱུར་འགྲོ་བར་གསུངས་ཏེ། རྙེད་པ་བགོད་པ་ན་དབྱར་རྙེད་ལ་རེ་བ་ཆེ་བའི་དགེ་འདུན་པ་རྣམས་རྙེད་པ་རག་པ་ན་དབྱར་མཚམས་ལས་འགྲོ་བ་འདོད་པའི་ཕྱིར་དང་། ལྟུང་བ་གླེང་དྲན་དང་ནན་ཏུར་བྱས་ན་ལྟུང་བའི་ཕྱིར་རྩོད་པ་སོགས་འབྱུང་ཞིང་དེའི་དབང་གིས་དབྱར་གནས་པར་མི་འདོད་པའི་བསམ་བློ་སྐྱེས་ཏེ་གློ་བུར་དུ་དབྱར་རལ་ནས་འགྲོ་བའི་ཉེན་ཆེ་བ་སོགས་ཀྱི་ཕྱིར་རོ། །
དེ་ལ་དབྱར་རལ་བའི་ཚུལ་ལ། མདོ་རྩ་བ་ལས། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་སྐྱ་རེངས་འཆར་བར་མི་བྱའོ། །ཞེས་པའི་ཚིག་གིས་བསྟན་པ་ལྟར། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་ཏུ་སྐྱ་རེངས་འཆར་བ་ནི་དབྱར་རལ་བའི་རྒྱུ་དང་། སྐྱ་རེངས་ཤར་ན་དབྱར་རལ་བ་དངོས་ཡིན་པར་གསུངས་པས། སྐྱ་རེངས་མ་ཤར་བར་དུ་དབྱར་རལ་གྱི་མེད་པར་དོན་གྱིས་གོའོ། །དེང་སྐབས་དགོན་པ་འགའ་ཞིག་གིས། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་སོང་བ་ཙམ་གྱིས་དབྱར་རལ་བར་བརྩི་བ་ནི། འདུལ་བ་མ་ཤེས་པའི་སྐྱོན་ཡིན་ནོ། །དེ་ལ་དཔྱད་དགོས་པའི་གནད་ཆེ་བ་ཞིག་ནི། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་ཏུ་འགྲོ་བ་ལ་ཉེས་པ་ཡོད་མིན་འདི་ལ། ཕྱག་ལེན་གུ་ཡངས་དོག་གཉིས་ལས། ཕྱག་ལེན་གུ་ཡངས་པའི་དབང་དུ་བྱས་ན། མཚོ་ཊཱིཀ་ལས། དབྱར་ཞག་བདུན་བྱིན་གྱིས་བརླབས་པ་ནི། ཞག་བདུན་གནང་ནས་ཞག་བརྒྱད་འདས་པ་ན་ལྟུང་བ་འབྱུང་བར་བཅས་པ་ཡིན་ཏེ། ཞག་བདུན་འདས་པ་ཉིད་ན་དབྱར་འཇིག་ན། ཞག་གཅིག་བྱིན་གྱིས་བརླབས་པ་ཡང་ཞག་གཅིག་འདས་པ་ན་འཇིག་པར་འགྱུར་བ་རྒྱུ་མཚན་མཚུངས་པས། དེ་ལྟར་ན་ལུང་ཞུ་བ་ལས་དབྱར་ཞག་གཅིག་བྱིན་གྱིས་བརླབ་པར་གསུངས་པ་དེ་དོན་མེད་དུ་འགྱུར་བས་སོ། །ཞེས་གསུངས་པ་ལྟར། དབྱར་གནས་ཀྱི་ནང་དུ་ཉིན་ཞག་དེ་ཉིད་ལ་ཕྱིར་འཁོར་ཐུབ་པར་ངེས་ན་དབྱར་བྱིན་བརླབས་དགོས་དོན་མེད་དེ། དབྱར་ཞག་གཅིག་བྱིན་གྱིས་བརླབས་པ་ན་ཞག་གཅིག་འདས་པ་ན་དབྱར་མི་འཇིག་པར་ཞག་གཉིས་པའི་མཚན་མཐའ་འདས་ན་ལྟུང་བར་འབྱུང་བ་དང་། དབྱར་ཞག་བདུན་བྱིན་གྱིས་བརླབས་པ་ན་ཞག་བརྒྱད་པའི་སྐྱ་རེངས་མ་ཤར་བར་དུ་ལྟུང་བ་མི་འབྱུང་བར་གསུངས་པའི་ཕྱིར། མཚོ་ཊཱིཀ་གི་ལུང་འདིས་དབྱར་ཞག་གཅིག་བྱིན་གྱིས་བརླབས་པ་ན་ཞག་གཅིག་འདས་པ་ན་ལྟུང་བ་འབྱུང་ན་ཞག་གཅིག་བྱིན་རླབས་གསུང་པ་དོན་མེད་དུ་འགྱུར་བ་གསུངས་པ་དེས། ཉིན་མ་དེ་ཉིད་ལ་ཕྱིར་འཁོར་ན་དབྱར་བྱིན་རླབས་མི་དགོས་པར་བསྟན་ཏེ། དབྱར་གནས་པ་ཞིག་དབྱར་བྱིན་གྱིས་མ་བརླབས་པར་མཚམས་ལས་འདས་པ་ཙམ་གྱིས་ཉེས་པ་བསྐྱེད་ན་མཚམས་འདས་ཀྱི་ཉེས་པ་བགེགས་པའི་ཆེད་དུ་ཞག་གཅིག་བྱིན་རླབས་བྱེད་དགོས་པས་ཞག་གཅིག་བྱིན་རླབས་དོན་མེད་དུ་མི་འགྱུར་བའི་ཕྱིར་རོ། །
འདི་ནི་སློབ་དཔོན་ཡོན་ཏན་འོད་ཀྱི་རང་གི་རྣམ་བཤད་ལས། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་སྐྱ་རེངས་འཆར་བར་མི་བྱའོ་ཞེས་བྱ་བ་ནི་སྐྱ་རེངས་ལས་དུས་སྔར་མཚམས་ཀྱི་ཕྱི་རོལ་དུ་འདའ་བར་བྱེད་པ་ལ་ནི་ཉེས་པ་མེད་དོ། །དེ་ལྟ་ཡང་གལ་ཏེ་འགྲོ་ན་དེ་ཡང་གནས་པར་མི་བྱའོ་ཞེས་གསུངས་པའི་ཕྱིར་རོ། །ཞེས་སྐྱ་རེངས་ལས་དུས་སྔར་མཚམས་ཀྱི་ཕྱི་རོལ་ཏུ་སོང་སྟེ་དུས་འདའ་བ་བྱེད་ན་ཉེས་མེད་དུ་གསུངས་པའི་དགོངས་པ་རྣམ་དག་ཡིན་ཏེ། འདུལ་འཛིན་གྱི་གཞི་གསུམ་ཆོ་ག་ལས། མའི་རྣམ་འབྱེད་ཀྱི་རྒྱ་ཆེའི་འགྲེལ་གྱི་དགོངས་པར་བྱས་ནས། དབྱར་གནས་པ་ཞིག་བྱིན་གྱིས་མ་བརླབས་པར་མཚམས་ལས་འདའ་བར་འགྲོ་བའི་ལམ་དུ་ཞུགས་པའི་ཚེ་ཉེེས་བྱས་དང་། མཚམས་ལས་འདས་པ་ན་དགེ་སློང་མ་ལ་ལྟུང་བྱེད་དང་། དགེ་སློང་དང་དགེ་ཚུལ་ལ་རིམ་པ་བཞིན་དུ་གཤག་བྱ་དང་སྡོམ་བྱའི་ཉེས་པ་ཡོད་པར་གསུངས་པ་ལྟར་འཐད་ན་མདོ་རྩ་བའི་རང་གི་རྣམ་བཤད་ལས་ཉེས་མེད་དུ་གསུངས་པ་མི་རིགས་པའི་ཕྱིར། མའི་རྣམ་འབྱེད་ཀྱི་ལུང་དོན་ལ་དཔྱད་པ་འོག་ཏུ་བྱ། དེས་ན། ཀུན་མཁྱེན་མཚོ་སྣ་བས། ཞག་གཅིག་བྱིན་རླབས་དེས་ཞག་གཉིས་པའི་མཚན་མཐའི་བར་དུ་གོ་ཆོད་པ་དང་། ཞག་བདུན་བྱིན་རླབས་དེས་ཞག་བརྒྱད་པའི་མཚན་མཐའི་བར་དུ་གོ་ཆོད་པ་བཅས་པའི་དབང་གིས་ཡིན་པ་དང་། དེ་དང་སྨན་ཞག་བདུན་པའི་བྱིན་རླབས་ཆགས་སྟངས་མི་འདྲ་བ་སྨན་ཞག་བདུན་པར་བྱིན་གྱིས་བརླབས་པ་དེས་ཞག་བདུན་འདས་ནས་ཞག་བརྒྱད་པའི་ངོ་མཐོང་ཙམ་ནས་སྤང་ལྟུང་འབྱུང་ཞེས་དབྱར་ཞག་བདུན་བྱིན་རླབས་དང་སྨན་ཞག་བདུན་པ་བྱིན་རླབས་གཉིས་བཅས་པའི་དབང་གིས་ཞག་བརྒྱད་པའི་ངོ་མཐོང་ཙམ་ནས་ལྟུང་བ་འབྱུང་མི་འབྱུང་མི་འདྲ་བའི་ཚུལ་ལུང་རིགས་མང་པོས་སྒྲུབ་པར་མཛད་དོ། །
དེས་ན་མཚོ་ཊཱིཀ་ལྟར་ཕྱག་ལེན་མཛད་མཁན་གྱི་གདན་སའི་མཁས་པ་འགའ་ཞིག་གིས་གསུང་སྲོལ་ལ་དཔེར་ན། སེ་ར་དགོན་ནས་ལྷ་ས་ལྟ་བུ་ལ་སོང་ནས་ཉིན་དེ་ལ་ཕྱིར་ཡོང་གཏན་ཁེལ་ཞིང་ཡོང་ཐུབ་པར་ངེས་ན། དབྱར་བྱིན་གྱིས་བརླབས་པ་མི་དགོས་པར་བཞེད་ཅིང་། གལ་སྲིད་ཕྱིར་མི་སླེབས་པའི་ཉེན་ཆེ་བ་ཡོད་པ་དང་། འགྲོ་བའི་ལམ་བར་ཆུ་ཆེན་པོ་ཡོད་པ་དག་གིས་ངེས་པར་བྱིན་རླབས་བྱེད་དགོས་ཏེ། དབྱར་དུས་སུ་ཆར་ཆུ་མོད་པས་ཆུ་ཆེན་པོའི་ཕ་རོལ་ན་སོང་བ་ན་ཟམ་པ་ཆད་དེ་ཡོང་མི་ཐུབ་པ་ལ་སོགས་པ་སྲིད་པས་སོ། །ཞེས་བཞེད། མདོར་ན་དབྱར་གནས་ཀྱི་ནང་ནས་དབྱར་གནས་པའི་དགེ་འདུན་པ་ཞིག་མཚམས་ལས་འདས་ཏེ་སོང་ཡང་ཉིན་དེ་ལ་ཕྱིར་འཁོར་ངེས་ན་དབྱར་བྱིན་རླབས་མི་དགོས་པར་བཞེད་པའི་ཕྱག་ལེན་གུ་ཡངས་པའི་ལུགས་ཡིན་ནོ། །
ཡང་འདུལ་འཛིན་གྲགས་པ་རྒྱལ་མཚན་གྱི་འདུལ་བའི་གཞི་གསུམ་ཆོ་ག་ལས། མཚམས་ཀྱི་ཕྱི་རོལ་ཏུ་ཞག་གཅིག་སྡོད་པས་ཀྱང་གཉིས་ཀྱི་བྱིན་རླབས་ངེས་པར་བྱ་དགོས་ཏེ། ཞག་བདུན་དུ་བྱིན་གྱིས་བརླབས་པས་ཀྱང་ཞག་བདུན་པའི་མཚན་མོ་མ་འདས་ཚུན་ཆད་དུ་བསྡད་དུ་རུང་ལ། དེ་འདས་ནས་སྐྱ་རེངས་བརྒྱད་པ་ཤར་གྱི་བར་ལ་བསྡད་དུ་མི་རུང་བའི་ཕྱིར་རོ། །དེ་རུང་ན་སྨན་ཞག་བདུན་པར་བྱིན་གྱིས་བརླབས་པ་ཞག་བདུན་པའི་མཚན་མོ་འདས་ནས་བརྒྱད་པའི་སྐྱ་རེངས་ཤར་གྱི་བར་དུ་བྱིན་རླབས་མ་ཉམས་པར་རང་ཉིད་ཟ་བའི་ཕྱིར་བཞག་ཀྱང་གསོག་འཇོག་གི་ལྟུང་བ་མི་བསྐྱེད་པར་འགྱུར་རོ། །མཚམས་ཀྱི་ཕྱི་རོལ་ཏུ་ཞག་གཅིག་སྡོད་པས་ཞག་གཉིས་ཀྱི་བྱིན་རླབས་ངེས་པར་དགོས་ན། མདོ་རྩའི་རྒྱ་ཆེར་འགྲེལ་དུ་ཞག་གཅིག་གི་བྱིན་རླབས་གསུངས་པ་དོན་མེད་དོ་ཞེ་ན། དེ་ནི་ཉི་མ་དེ་ཉིད་ལ་མཚམས་ཀྱི་ཕྱི་རོལ་ནས་མཚམས་ནང་དུ་ལྡོག་པའི་དབང་དུ་བྱས་པ་སྟེ། དགེ་སློང་མའི་རྣམ་འབྱེད་ཀྱི་མདོའི་རྩའི་རྒྱ་ཆེར་འགྲེལ་དུ། ཉི་མ་དེ་ཉིད་ལ་ཕྱིར་འོང་ཡང་བྱིན་གྱིས་མ་བརླབས་ནས། དང་པོར་ཕྱི་རོལ་ཏུ་འགྲོ་བའི་ལམ་དུ་ཞུགས་པའི་ཚེ་སྦྱོར་བའི་ཉེས་བྱས་དང་། རྒྱང་གྲགས་ལས་འདས་ན་དགེ་སློང་མ་ལ་ལྟུང་བྱེད་དང་། དགེ་སློང་དང་དགེ་ཚུལ་ལ་རིམ་པ་བཞིན་གཤག་བྱ་དང་བསྡམ་བྱའི་ཉེས་བྱས་བསྐྱེད་པར་གསུངས་པས་སོ། །ཞེས་གསུངས་པ་ལྟར། དབྱར་གྱི་ནང་དུ་ཉི་མ་དེ་ཉིད་ལ་ཕྱིར་འཁོར་ཀྱང་དབྱར་ཞག་གཅིག་གི་བྱིན་རླབས་ངེས་པར་དགོས་པ་དང་། དེ་ནི་མདོའི་རྩའི་རྒྱ་ཆེར་འགྲེལ་དགེ་སློང་མའི་རྣམ་འབྱེད་ཀྱི་སྐབས་ཀྱི་དགོངས་པ་ཡིན་པར་གསུངས་ལ། འོ་ན་ཉི་མ་དེ་ཉིད་ལ་ཕྱིར་འཁོར་ངེས་ན་ཞག་གཅིག་བྱིན་གྱིས་བརླབས་པའི་དགོས་དོན་གང་ཡིན་ཞེ་ན། གདན་སའི་མཁས་པ་ཁག་ཅིག་གིས་གསུང་རྒྱུན་ལ་དེ་ལ་མཚམས་འདས་ཀྱི་ཉེས་པ་ཁེགས་པའི་ཆེད་དུ་ཡིན་པ་དང་དེ་ཡང་ཕྱག་ལེན་དོག་མཐའི་དབང་དུ་བྱས་པར་གསུངས་སྲོལ་ཡོད་ཅིང་། འདུལ་འཛིན་གྱིས་གཞི་གསུམ་ཆོ་གར་དྲངས་པའི་ལུང་དེའི་ནང་དུ་མཚམས་ལས་འདས་ན་དགེ་སློང་མ་ལ་ལྟུང་བྱེད་དང་དགེ་སློང་ལ་གཤག་བྱའི་ཉེས་བྱས་བསྐྱེད་པར་གསུངས་པར་གསལ་བས་དེ་ལྟར་ན་མཚམས་འདས་ཀྱི་ཉེས་པ་ཁེགས་པའི་ཆེད་ཡིན་པར་གསུངས་པ་ཡང་དོན་ལ་གནས་པ་ལྟ་བུར་སྣང་ཞིང་། འདུལ་སྡོམ་ལས། དངོས་སུ་མ་བརླབས་མཚམས་ཕྱིར་འགྲོ་བ་དང༌། །བརྒྱུད་ནས་རྙེད་བགོ་གླེང་དྲན་ནན་ཏུར་སྤོང༌།  །ཞེས་མཚམས་ཕྱིར་འགྲོ་བ་ཙམ་ཡང་དབྱར་གྱི་དམ་ཚིག་ལ་བཞག་འདུག་ཅེས་གསུང་མཁན་འདུག་ཀྱང་འདི་ནི་འདུལ་བའི་ཊཱིཀ་ཆེན་གཉིས་ཀར་བྱིན་གྱིས་མ་བརླབས་པར་མཚམས་ཀྱི་ཕྱི་རོལ་རུ་སྐྱ་རེངས་འཆར་བ་མི་བྱ་བའི་དོན་དུ་འགྲེལ་དགོས་སོ། །
འོན་ཀྱང་འདི་ལ་དཔྱད་པ་འདི་ཡོད་དེ། འདུལ་འཛིན་རང་གིས་དྲངས་པའི་ལུང་ཁུངས་དངོས་ནི། ཐོ་གར་བྱེ་བྲག་ཏུ་སྨྲ་བའི་སློབ་དཔོན་དྷ་རྨ་མི་ཏྲས་མཛད་པའི་མདོ་རྩའི་རྒྱ་ཆེར་འགྲེལ་མའི་རྣམ་འབྱེད་ཀྱི་འགྲོ་བ་དང་མི་འགྲོ་བ་ལས་གྱུར་པའི་ལྟུང་བྱེད་བཞི་སྟོན་པའི་སྐབས་སུ། དེ་ལ་གང་ལ་དབྱར་གྱི་ནང་དུ་ལྗོངས་རྒྱུ་ཞིང་འགྲོ་བའི་ལྟུང་བྱེད་དུ་འགྱུར་ཞེ་ན། དེའི་ཕྱིར། དབྱར་གྱི་ནང་དུ་ལྗོངས་རྒྱུ་ཞིང་འགྲོ་བ་ལའོ། །ཞེས་བྱ་བ་སྨྲས་ཏེ། དབྱར་གྱི་ནང་ལོགས་སུ་ཡུལ་ལྟ་བའི་ཕྱིར་ལྗོངས་རྒྱུ་ཞིང་འགྲོ་བ་ལ་ཁ་ན་མ་ཐོ་བ་འདིར་འགྱུར་རོ། །ཉེས་པ་ལས་དབྱུང་བ་དང་རྫོགས་པར་བསྙེན་པར་བྱ་བ་དང་རྩོད་པ་ཞི་བར་བྱ་བ་ལ་སོགས་པའི་ཆེད་དུ་བྱིན་གྱིས་བརླབས་ཏེ་འགྲོ་བ་ལ་ནི་མ་བཀག་གོ །གྱི་ན་ཡུལ་རྒྱུ་ཞིང་འཕྱན་དུ་འགྲོ་བ་བཀག་སྟེ། ལམ་དུ་ཞུགས་པའི་ཚེ་ནི་ཉེས་བྱས་སོ། །རྒྱང་གྲགས་ཀྱི་མཐའ་ལས་འདས་ན་ནི་དངོས་གཞིའོ། །འདི་དགེ་སློང་ལ་སོགས་པ་གཞན་ལ་ནི་ཉེས་བྱས་སོ། །ཞེས་འབྱུང་། དེ་ལ་འདིའི་སྐབས་ཀྱི་མདོ་རྩ་བའི་རང་གི་རྣམ་བཤད་ལས། གང་ལ་དབྱར་གྱི་ནང་དུ་ལྗོངས་རྒྱུ་ཞིང་འགྲོ་བ་ལའོ་ཞེས་བྱ་བ་སྨོས་ཏེ། བྱེ་བྲག་མ་སྨོས་པའི་ཕྱིར་ཁས་མི་ལེན་པ་ཉིད་ལ་ཡང་ཞེས་བྱ་བས་རྟོགས་པའོ། །བྱ་བས་འགྲོ་བ་ནི་ལྗོངས་རྒྱུ་ཞིང་འགྲོ་བ་ནི་མ་ཡིན་ཏེ། དེ་བས་ན་བྱིན་གྱིས་བརླབས་ཏེ་འགྲོ་བ་ལ་འདིས་གནོད་པ་མ་ཡིན་ནོ། །བུད་མེད་ཀྱི་ཚོགས་ལ་ནི་ཤིན་ཏུ་འཕྱན་པ་ཉིད་འདི་ཡིན་ཏེ་དུས་གང་གི་ཚེ་སྐྱེས་པས་ཀྱང་འཕྱན་པར་མི་བྱ་སྟེ། དེར་ཡང་འགྲོ་བ་དེ་བས་ན་ཁ་ན་མ་ཐོ་བ་འདིའོ། །ལམ་དུ་ཞུགས་པའི་ཚེ་ནི་ལྟུང་བྱེད་འདི་རྟོགས་པར་བྱའོ། །ཞེས་གསུངས་པས་ལྟུང་བྱེད་འདིའི་དགག་བྱའི་གཙོ་བོ་ནི། གྱི་ན་ཡུལ་རྒྱུ་ཞིང་འཕྱན་པ་ཞེས་དང་། བུད་མེད་ཀྱི་ཚོགས་ལ་ནི་ཤིན་ཏུ་འཕྱན་པ་ཉིད་འདི་ཡིན་ཏེ་དུས་གང་གི་ཚེ་སྐྱེས་པས་ཀྱང་འཕྱན་པར་མི་བྱ་སྟེ། ཞེས་གསུངས་པ་ལྟར་གྱི་ན་ཡུལ་ལ་འཕྱན་པ་ཞེས་པ་ནི་རང་གར་གནས་ངེས་མེད་དུ་འགྲོ་བའི་དོན་ཏེ་དབྱར་གྱི་ནང་དུ་དགེ་སློང་མ་རྣམས་རང་གར་གནས་ངེས་མེད་དུ་འཕྱན་པར་འདོད་དེ་ལམ་དུ་ཞུགས་པའི་ཚེ་སྦྱོར་བའི་ཉེས་བྱས་དང་། མཚམས་ནས་འདས་པའི་ཚེ་ལྟུང་བྱེད་སྐྱེ་བར་གསུངས་པས། དེ་ལྟ་བུའི་ཀུན་སློང་གི་སྒོ་ནས་དགེ་སློང་དང་དགེ་ཚུལ་ཡང་རང་གར་གནས་ངེས་མེད་དུ་སོང་ན་ཉེས་བྱས་སྐྱེ་བར་གསུངས་པ་འདི་དང་། སྤྱིར་དབྱར་གྱི་ནང་དུ་བྱིན་གྱིས་མ་བརླབས་པར་མཚམས་ཀྱི་ཕྱི་རོལ་ཏུ་འགྲོ་བ་དང་མི་འདྲ་བར་སེམས་ཏེ། བྱིན་གྱིས་མ་བརླབས་པར་འགྲོ་ན་གྱི་ན་ལྗོངས་རྒྱུ་ཞིང་འཕྱན་པས་ཁྱབ་པ་གཏན་ནས་མེད་པས་སོ། །
གཞན་ཡང་རྒྱ་ཆེར་འགྲེལ་ལས། འགྲོ་བ་དང་མི་འགྲོ་བའི་ལྟུང་བ་བཞིའི་སྐབས་སུ། དགེ་སློང་མ་ལ་ལྟུང་བྱེད་དང་དགེ་སློང་དང་དགེ་ཚུལ་ལ་ཉེས་བྱས་སུ་གསུངས་པ་འདི་ནི་བྱིན་གྱིས་མ་བརླབས་པར་དབྱར་མཚམས་ལས་འདས་ནས་འགྲོ་བ་ལ་ཉེས་བྱས་ཡོད་པའི་སྒྲུབ་བྱེད་དུ་འགྲོ་ཁག་པོ་ཡིན་ཏེ། གལ་སྲིད་དབྱར་མཚམས་ལས་འདས་པ་ལ་ཉེས་པ་ཡོད་པའི་སྒྲུབ་བྱེད་དུ་འགྲོ་ན་དགེ་སློང་ཕ་མའི་ཁྱད་པར་མེད་པར་ལྟུང་བྱེད་ཆེ་ཆུང་མཉམ་དགོས་པས་སོ། །སྙམ་ཡང་དཔྱད་པར་བྱའོ། །དེས་ན་མདོ་རྩ་བའི་རང་གི་རྣམ་བཤད་ལས་ཉེས་མེད་དུ་གསལ་བར་གསུངས་པ་དང་། གྱི་ན་ལྗོངས་རྒྱུ་ཞིང་འཕྱན་པ་ལ་ཉེས་པ་ཡོད་པར་གསུངས་པ་གཉིས་ཀྱི་འགལ་སྤོང་ཡང་འདི་འདྲ་ཞིག་བྱེད་དགོས་ཤིང་འགལ་བ་མེད་དགོས་མོད། གྱི་ན་ལྗོངས་རྒྱུ་ཞིང་འགྲོ་བ་དང་དོན་ཞིག་གི་ཆེད་དུ་འགྲོ་བ་གཉིས་ཀྱི་ཁྱད་པར་ཤིན་ཏུ་ཆེ་ཡང་། གྱི་ནར་འགྲོ་མཁན་དག་གིས་ཀྱང་དོན་ཞིག་ཡོད་མདོག་སྟོན་ཡོང་བས་དབྱར་གྱི་ནང་དུ་བྱིན་གྱིས་མ་བརླབས་པར་མཚམས་ལས་འདའ་མི་ཆོག་པའི་ཕྱག་ལེན་དོག་མཐའ་བྱ་བ་ཉིད་ཅུང་ཟད་ལེགས་པར་སྣང་ཞིང་། གདན་སའི་འདུལ་བ་འཛིན་པ་མང་ཆེ་བས་འདི་ཁོ་ན་ཕྱག་ལེན་མཛད་བཞིན་པ་དགོངས་པའི་གཞི་དང་དགོས་པ་ཆེན་པོ་ཞིག་ཡོད་ངེས། འདི་ལ་ཡུལ་དུས་ཀྱི་དབང་གིས་དགེ་ཚུལ་སློང་རྣམས་ཀྱང་འདུལ་ཁྲིམས་སྲུང་བའི་སྐབས་སུ་ཅུང་ཟད་བག་ཡངས་ཤོར་ཉེན་ཆེ་བ་དང་། དགོན་པ་ཁག་མང་ཆེ་བ་ཞིག་གྲོང་དང་གྲོང་ཁྱེར་དང་ཐག་ཉེ་བོ་ཆགས་པ་དང་། ཚང་མ་ལས་ཀས་བྲེལ་ནས་ཡོད་པ་ལྟ་བུའི་དུས་འདིར་ཉིན་དེ་ཉིན་ལ་ཕྱི་འཁོར་ན་བྱིན་རླབས་མི་དགོས་པའི་ཕྱག་ལེན་གུ་ཡངས་པའི་ལུགས་སུ་བྱས་ན་མང་པོ་ཞིག་ལས་ཀ་དང་འདུ་འཛིན་སྣ་ཚོགས་ལ་བྲེལ་ནས་ཉིན་ལྟར་ཡར་རྒྱུགས་མར་རྒྱུགས་ཀྱི་དུས་ཚོད་ཟད་འགྲོ་བ་ལྟ་བུ་ཡོང་ངེས་འདུག་པས། དགོན་པ་སོ་སོའི་ངོས་ནས་ནང་ཁྲིམས་ལྟ་བུ་དང་། ཕྱག་ལེན་དོག་མཐའ་འདི་ཚོ་ཕྱག་བཞེས་མཛད་ན་བསྟན་པ་སྤྱི་ལ་ཕན་ཆེ་བར་སྣང་ངོ་། །
འདི་དག་གི་སྐོར་ལ། འབྲས་སྤུངས་ཁྲི་པ་བསྟན་པ་བསྟན་འཛིན་ལགས་ཀྱིས་གཞི་གསུམ་མཆན་འགྲེལ་ལས། མདོ་རྩའི་རང་གི་རྣམ་བཤད་ལས། ཉེས་མེད་དུ་གསུངས་པ་ནི་དངོས་གཞིའི་ལྟུང་བའི་ཉེས་མེད་དུ་གསུངས་པ་ལས་སྦྱོར་ལྟུང་གི་ཉེས་པ་ཡོད་པར་སྒྲུབ་ཅིང་། དེ་འགོག་པའི་ཆེད་མཚམས་ལས་འདས་ཏེ་འགྲོ་བ་ཙམ་ལ་ཡང་ངེས་པར་བྱིན་རླབས་དགོས་པ་སོགས་འདུལ་འཛིན་གྱི་གསུང་ལ་བརྟེན་ནས་ནན་ཏན་སྒྲུབ་པར་མཛད་དོ། །འདིའི་སྐབས་སུ་འདུལ་འཛིན་གྱིས་དགེ་སློང་ལ་གཤག་བྱ་དང་དགེ་ཚུལ་ལ་བསྡམ་བྱར་འགྱུར་བར་གསུངས་པ་ནི་རྒྱ་ཆེར་འགྲེལ་རང་ན་མི་གསལ་ཞིང་། འདུལ་འཛིན་རང་གི་བསླབ་བྱ་དང་གཞི་གསུམ་གྱི་ཆོ་ག་གཉིས་ལ་ཡང་གསུང་ལུགས་མི་མཐུན་པ་བྱུང་འདུག །ད་དུང་ལུང་གི་དགོངས་པ་བླངས་ཏེ་དགེ་ཚུལ་ལ་བསྡམ་བྱའི་ཉེས་པ་ལས་མེད་པར་འགྲེལ་ན་དབྱར་ཁས་བླངས་པའི་དགེ་ཚུལ་དག་ཉིན་དེར་ཕྱིར་འཁོར་ངེས་པའི་གནས་སུ་འགྲོ་བ་ལ་ནི་བྱིན་རླབས་བྱ་མི་དགོས་པར་འགྱུར་སྟེ། ཡིད་ཀྱི་བསྡམ་བྱ་ཙམ་ལ་བཅས་པ་མ་མཛད་པས། དེ་ལ་བྱིན་གྱིས་བརླབས་པའི་བཅས་པའི་དོན་ཡང་སྒྲུབ་དགོས་དོན་དེ་ཙམ་མེད་པས་སོ། །སྒྲུབ་པའི་བཅས་པ་མེད་པ་ཞིག་སྒྲུབ་ཀྱིན་བསྡད་ན་དེ་ཡང་དགོས་མེད་ལྟ་བུ་མ་ཡིན་ནམ། འདིའི་སྐོར་ལ་འདི་ལྟ་བུའི་དོགས་པ་མང་དུ་སྣང་མོད་རེ་ཞིག་དེ་ཙམ་མོ། །གཞན་ཡང་དབྱར་གྱི་ཁྲིམས་སུ་བྱ་བ་འདི་དག་སྟེ། ཆུ་འགོར་ཟག་པ་མི་འདོར་བ་དང་། མཁོ་ཞིང་སྤྱད་པར་བྱ་བའི་དངོས་པོ་མྱུར་དུ་བསྐྱལ་བ་དང་། དགེ་བའི་རྩ་བ་ལ་བརྩོན་པར་བྱ་བ་དང་། ཉེ་འཁོར་གཙང་བར་བྱ་བ་དང་། ཞིང་རྐེད་པར་མི་བཅད་པ་འདི་དང་། སེར་བ་བྱུང་ན་བཟློག་པར་བྱ་བ་སོགས་ཁྲིམས་སུ་བཅའ་བ་ཆོ་གའི་སྐབས་སུ་ཇི་ལྟར་བརྗོད་པ་ལྟར་སྲུང་དགོས་ཏེ། འདི་དག་ཀྱང་དབྱར་གྱི་ནང་དུ་འཁྲུག་ལོངས་མི་ཡོང་བ་དང་། བདེ་བར་གནས་ཐུབ་པའི་ཆེད་ཡིན་པ་དང་། དམ་ཚིག་དྲུག་པོ་དག་གི་ནང་གསེས་སོ་སོ་བསྲུང་བའི་ཡན་ལག་ཡིན་ནོ། །
དབྱར་མཚམས་ཀྱི་སྐོར།
སྤྱིར་མཚམས་ཀྱི་སྐོར་འདི་དག་གསོ་དགག་དབྱར་སོགས་འདུལ་བའི་ལག་ལེན་མང་པོ་ལ་ཤིན་ཏུ་མཁོ་བ་ཡིན། འདིའི་སྐོར་ནི། འདུལ་གཞུང་མང་པོར་མཚམས་པོ་ཆེ་དང་མཚམས་བུ་ཆུང་དང་དཀྱིལ་འཁོར་བ་གཅོད་ཚུལ་སོགས་ཞིབ་ཕྲ་ཡོད་པས་དེར་གཟིགས་པར་ཞུ། སྤྱིར་དབྱར་མཚམས་ལ་མཚམས་པོ་ཆེ་བཅད་ཡོད་ན། མཚམས་པོ་ཆེའི་ནང་ཁོངས་ཐམས་ཅད་དབྱར་གཅིག་གི་མཚམས་ཡིན་པས་ཤིན་ཏུ་ཆེ། དེང་སྐབས་ཀྱི་ལེ་བར་བརྩི་ཚུལ་ལྟར་བྱས་ན། དཔག་ཚད་གཉིས་དང་ཕྱེད་ལ་རྒྱང་གྲགས་ཉི་ཤུ་ཡོད་པས། རྒྱང་གྲགས་རེ་ལ་ལེ་བར་རེ་ལས་ཅུང་ཟད་རིང་བའི་ཚོད་ལྟ་བུ་ཡིན། དེ་ལྟ་ན་དཔག་ཚད་ཕྱེད་གསུམ་ལ་ལེ་བར་ཉི་ཤུ་ལས་མི་ཉུང་བས་རྒྱ་ཆེན་པོ་ཡིན། སྔོན་ཆད་བོད་དུ་སྐྱོར་མོ་ལུང་དུ་མཚམས་པོ་ཆེ་གཅོད་མྱོང་བའི་ལོ་རྒྱུས་ཤིག་ཡོད། དེང་སྐབས་མཚམས་པོ་ཆེ་གཅོད་པའི་ཕྱག་ལེན་མེད་པས། མཚམས་མ་བཅད་ན་དབྱར་མཚམས་ནི་རྒྱང་གྲགས་ཀྱིས་བརྩི་དགོས་པ་ཡིན། དེ་ཡང་ཡིན་ཏེ། སྤྱིར་དགོན་པ་ཞེས་པ་ནི། གྲོང་ལས་རྒྱང་གྲགས་ཀྱིས་ཆོད་པའི་དབེན་པའི་གནས་ལ་གོ་དགོས་ཏེ། མདོ་རྩ་བ་ལས། དགོན་པ་ལ་ནི་ཕྱོགས་ཕྱོགས་སུ་རྒྱང་གྲགས་ཀྱི་མཐའ་ཚུན་ཆད་དོ། །ཞེས་དང་། དེའི་ཐད་ཀྱི་རིན་ཕྲེང་ལས། དགོན་པ་ལ་ནི་དབུས་ནས་ཕྱོགས་ཕྱོགས་སུ་རྒྱང་གྲགས་ཀྱི་མཐའ་ཚུན་ཆད་མཚམས་ཡིན་ནོ། །ཞེས་དང་། གཞུ་དེ་ལྔ་བརྒྱ་ལ་རྒྱང་གྲགས་སོ། །དགོན་པའི་དང་པོ་ནི་རྒྱང་གྲགས་དེའི་མཐའ་སྟེ་གྲོང་ནས་རྒྱང་གྲགས་གཅིག་འདས་པ་ནི་དགོན་པའི་དང་པོའོ། །ཞེས་གསུངས་པ་གཉིས་ཀྱིས། དགོན་པའི་ནང་ཞེས་པའི་མཚམས་ཀྱི་ཚད་བསྟན་ལ། གཞན་ཡང་། མདོ་རྩའི་རྒྱ་ཆེར་འགྲེལ་མའི་རྣམ་འབྱེད་ཀྱི་འགྲོ་བ་དང་མི་འགྲོ་བ་ལས་གྱུར་པའི་ལྟུང་བྱེད་བཞི་སྟོན་པའི་སྐབས་སུ། དེ་ལ་གང་ལ་དབྱར་གྱི་ནང་དུ་ལྗོངས་རྒྱུ་ཞིང་འགྲོ་བའི་ལྟུང་བྱེད་དུ་འགྱུར་ཞེ་ན། དེའི་ཕྱིར། དབྱར་གྱི་ནང་དུ་ལྗོངས་རྒྱུ་ཞིང་འགྲོ་བ་ལའོ། །ཞེས་བྱ་བ་སྨྲས་ཏེ། དབྱར་གྱི་ནང་ལོགས་སུ་ཡུལ་ལྟ་བའི་ཕྱིར་ལྗོངས་རྒྱུ་ཞིང་འགྲོ་བ་ལ་ཁ་ན་མ་ཐོ་བ་འདིར་འགྱུར་རོ། །ཉེས་པ་ལས་དབྱུང་བ་དང་རྫོགས་པར་བསྙེན་པར་བྱ་བ་དང་རྩོད་པ་ཞི་བར་བྱ་བ་ལ་སོགས་པའི་ཆེད་དུ་བྱིན་གྱིས་བརླབས་ཏེ་འགྲོ་བ་ལ་ནི་མ་བཀག་གོ །གྱི་ན་ཡུལ་རྒྱུ་ཞིང་འཕྱན་དུ་འགྲོ་བ་བཀག་སྟེ། ལམ་དུ་ཞུགས་པའི་ཚེ་ནི་ཉེས་བྱས་སོ། །རྒྱང་གྲགས་ཀྱི་མཐའ་ལས་འདས་ན་ནི་དངོས་གཞིའོ། །ཞེས་པའི་དགོངས་པ་ཡང་ཡིན་སྙམ་སྟེ། མཚམས་བཅད་མིན་ལ་མ་ལྟོས་པར་རྒྱང་གྲགས་ལས་འདས་ཏེ་གྱི་ན་ལྗོངས་རྒྱུ་སོང་བ་ན། དབྱར་གྱི་མཚམས་ལས་འདས་པའི་ལྟུང་བྱེད་བསྐྱེད་པར་གསུངས་པས། མཚམས་པོ་ཆེ་དང་མཚམས་བུ་ཆུང་བཅད་པ་མེད་ན་ཡང་དབྱར་མཚམས་རྒྱང་གྲགས་གཅིག་ཙམ་གྱི་ནང་ཚུན་དུ་འཇོག་པ་གསལ་བའི་ཕྱིར་རོ། །འོན་ཀྱང་དེང་སྐབས་ས་ཆ་ཇེ་ཆུང་དང་གྲོང་པ་ཇེ་ཉེ་ལ་སོང་བས་རྒྱང་གྲགས་གཅིག་གི་བར་དབྱར་མཚམས་བྱས་ན་དགེ་འདུན་པ་རྣམས་གྲོང་པའི་ནང་དུ་འགྲོ་བདེ་བཟོས་པ་ལྟ་བུར་ཆགས་སྲིད་ས་ཡང་མང་པོ་འདུག་པས། དགོན་པ་སོ་སོའི་ངོས་ནས་དབྱར་མཚམས་ཉེ་རིང་སྣ་ཚོགས་གཏན་ཁེལ་ཞུས་ཆོག་པའི་ཚོད་ཡིན། 